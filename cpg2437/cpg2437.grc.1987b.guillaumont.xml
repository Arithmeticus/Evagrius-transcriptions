<?xml version="1.0" encoding="UTF-8"?>
<TAN-T xmlns="tag:textalign.net,2015:ns" TAN-version="2020" id="tag:kalvesmaki.com,2014:transcription:cpg2437:grc:1987b:guillaumont">
   <head>
      <name>C. Guillaumont's edition of Greek fragments of the letters of Evagrius Ponticus,
      from Sinaiticus graecus 462</name>
      <master-location
         href="https://raw.githubusercontent.com/Arithmeticus/TAN-Evagrius/master/cpg2437/cpg2437.grc.1987b.guillaumont.xml"
      />
      <license which="by_4.0" licensor="kalvesmaki"/>
      <work which="Epistulae"/>
      <version>
         <IRI>tag:kalvesmaki.com,2014:scriptum:ms:sin-gr-462</IRI>
         <name>Sinaiticus graecus 462</name>
      </version>
      <vocabulary>
         <IRI>tag:kalvesmaki.com,2014:tan-key:evagrius</IRI>
         <name>General keywords associated with the TAN collection for Evagrius of Pontus</name>
         <location href="../TAN-voc/evagrius.TAN-voc.xml" accessed-when="2017-12-16-05:00"/>
      </vocabulary>
      <source which="Guillaumont 1987c"/>
      <adjustments>
         <normalization which="no hyphens"/>
      </adjustments>
      <vocabulary-key>
         <person xml:id="kalvesmaki" which="Joel Kalvesmaki"/>
      </vocabulary-key>
      <file-resp who="kalvesmaki"/>
      <resp roles="editor" who="kalvesmaki"/>
      <change when="2020-10-01" who="kalvesmaki">Started file</change>
      <to-do/>
   </head>
   <body xml:lang="grc">
      <div n="58" type="letter">
         <div n="3" type="section">λϛ΄. Ὥσπερ γὰρ ὁ ἔφηλος ὀφϑαλμὸς οὐκ ἐπιβάλλει τοῖς αἰσϑητοῖς,
            οὕτως οὐδὲ νοῦς ἔχων ἐμπαϑεῖς λογισμοὺς ἐπιγινώσκει τὰ νοήματα, δεῖ δὲ αὐτὸν κατὰ μικρὸν
            διὰ πάντων χωροῦντα τῶν νοημάτων, οὕτω φϑάσαι καὶ πρὸς τὸν αἴτιον καὶ πατέρα τῶν νοητῶν·
            ὅστις κατὰ στέρησιν τῶν ἐν τοῖς πράγμασιν νοημάτων ἐπιφαίνεται τῇ καρδίᾳ. </div>
         <div n="4" type="section">Ἡ μὲν γὰρ τῶν γεγονότων ϑεωρία, πολλὰς ἔχει τὰς ἱστορίας· ἡ δὲ
            τῆς ἁγίας τριάδος ἐστὶ μονοειδὴς γνῶσις· οὐσιώδης γὰρ γνῶσίς ἐστι γυμνὴ παϑῶν καὶ
            σωμάτων ἐμφανιζομένη· ἀδύνατον δὲ σωϑῆναι τὸν νοῦν μὴ ἐπὶ τοῦτο τὸ ὄρος ἀναδραμόντα·
            ὄρος γάρ ἔστιν τὸ νοητὸν γνῶσις πνευματικὴ τῆς ἁγίας τριάδος εἰς ὕψος ἀνεγηγερμένη
            δυσπρόσιτον, ἐφ' ᾗ ὁ νοῦς γεγονὼς πάντων ἐκπίπτει τῶν ἐν τοῖς πράγμασιν νοημάτων.</div>
      </div>
      <div n="56" type="letter">
         <div n="5" type="section">λζ΄ Μηδεὶς, τοίνυν τῶν ἀδελφῶν σου μιμείσϑω τὸν ὄφιν· μηδὲ
            ἀποδέχου ἐγκράτειαν, διωκομένης πραότητος· ὅστις γὰρ βρωμάτων ἢ πομάτων ἀπέχεται, ϑυμὸν
            δὲ ἀλόγως κινεῖ, οὗτος ἔοικε ποντοπορούσῃ νηῒ καὶ ἐχούσῃ δαίμονα κυβερνήτην· </div>
         <div n="6" type="section">διὰ τί γάρ, εἰπέ μοι, μέλλουσα ἡ Γραφὴ ἐγκωμιάζειν Μωσέα πάντα
            μὲν ἐκεῖνα τὰ ὑπ' αὐτοῦ γεγονότα σημεῖα παρῆκεν, μονῆς δὲ ἐμνημόνευσε τῆς πραότητος; οὐ
            γὰρ εἶπεν· Μωϋσῆς ἦν ὁ δεκαδύο πληγαῖς πατάξας Αἴγυπτον. </div>
         <div n="7" type="section"> Ὦ τοῦ ϑαύματος· τοσαύτην σοφίαν ἀνδρὸς δυσὶν ἐναπέϑετο
            συλλαβαῖς, καὶ τὸ ἐγκώμιόν ἐστι Μωϋσέως δισύλλαβον· </div>
         <div n="8" type="section">ταύτης τῆς ἀρετῆς μνημονεύσας καὶ ὁ Δαυῒδ παρεκάλει τὸν Θεόν·
            μνήσϑητι, Κύριε, τοῦ Δαυῒδ καὶ πάσης τῆς πραότητος αὐτοῦ· οὐχ ὅτι τὰ γόνατα αὐτοῦ
            ἠσϑένησαν ἀπὸ νηστείας, καὶ ἡ σὰρξ αὐτοῦ ἠλλοιώϑη δι' ἔλεον· οὐδ' ὅτι ἀγρυπνήσας ἐγένετο
            ὡς στρουϑίον μονάζον ἐπὶ δώματι, ἀλλὰ μνήσϑητι, Κύριε, τοῦ Δαυὶδ καὶ πάσης τῆς πραΰτητος
            αὐτοῦ. </div>
         <div n="9" type="section">Μιμησώμεϑα τοίνυν τὴν πραΰτητα ταύτην, ἵνα ὁ εἰπών· μάϑετε ἀπ'
            ἐμοῦ ὅτι πραΰς εἰμι καὶ ταπεινὸς τῇ καρδίᾳ, διδάξῃ ἡμᾶς τὰς ὁδοὺς αὐτοῦ καὶ σώσῃ
            ἡμᾶς.</div>
      </div>
      <div n="52" type="letter">
         <div n="6" type="section">Μὴ τοΐνυν γίνου, παρακαλῶ, ἀδιάκριτος, μηδὲ νόμιζε τὸν νηστεύοντα
            μόνον γνώσεως γίνεσϑαι δεκτόν· οὐκ ἔστιν ἐκ μιᾶς σανίδος κατασκευάσαι ναόν, οὐδὲ ἐκ μιᾶς
            πλίνϑου οἰκίαν. Σκοπὸς γὰρ μοναχῷ οὐκ ἀπὸ τῶνδε μὲν τῶν λογισμῶν λῦσαι τὸν νοῦν, τοῖς δὲ
            πάλιν συνδῆσαι, ἀλλὰ καϑόλου παντὸς λογισμοῦ ἀκαϑάρτου τὸν νοῦν ἐλεύϑερον παραστῆσαι
            Χριστῷ. Οἱ δὲ πνευματικοὶ πατέρες οὐ τῷ πολλῶν ἄρχειν ὀνομάζονται πατέρες, ἀλλὰ τῷ ἔχειν
            χάριν πνευματικὴν πολλοὺς τίκτειν ἐν ἀρετῇ καὶ γνώσει Θεοῦ δυνα- μένην.</div>
      </div>
      <div n="4" type="letter">
         <div n="3" type="section">Μὴ τοίνυν κατόκνει διαλέγεσθαι τοῖς ἀδελφοῖς ἀναγινώσκειν τε τὰς
            ϑείας γραφὰς ἐν χρόνῳ τακτῷ, | καὶ μὴ ἀγαπᾶν τὸν κόσμον μηδὲ τὰ ἐν κόσμῳ, καὶ τηρεῖν
            λογισμούς, ὅπερ ἐστὶ φάρμακον λυκόλεϑρον ὑπὸ δαιμόνων μισούμενον· </div>
         <div n="4" type="section">ὁ γὰρ μετὰ κρίσεως γινόμενος πόλεμος μεγίστων μὲν πεπλήρωται
            λογισμῶν, πολλὴν δὲ ἔχει καϑαρότητα διανοίας, μηκέτι τῶν δαιμόνων ἐμπαίζειν ἢ
            συκοφαντεῖν δυναμένων τὴν ψυχήν· ὥσπερ γὰρ ἡ φρόνησις τὴν εὔλογον κρίσιν τῶν πραγμάτων
            κεκλήρωται, οὕτως ἡ διάκρισις τὰς κατὰ διάνοιαν φαντασίας πεπίστευται, ἁγίους καὶ
            βεβήλους καὶ καϑαροὺς καὶ ἀκαϑάρτους διακρίνουσα λογισμούς, καὶ τέχνας δαιμόνων
            ἐμπαιζόντων κατὰ τὸ προφητικὸν λόγιον ἐμπειρεῖ͵ καὶ μιμουμένων αἰσϑησίν τε καὶ μνήμην
            πρὸς ἀπάτην ψυχῆς λογικῆς σπευδούσης εἰς τὴν γνῶσιν τοῦ Χριστοῦ· </div>
         <div n="5" type="section">ὅϑεν ἀναγκαιότατον τὸν ταύτην στρατευόμενον τὴν στρατείαν ζητεῖν
            παρὰ κυρίου διάκρισιν, μηδὲν παραλιμπάνοντα τῶν συντελούντων πρὸς ὑποδοχὴν τοιούτου
            χαρίσματος· ἔστι δὲ ὡς ἐν τύπῳ εἰπεῖν ταῦτα· ἐγκράτεια καὶ πραΰτης, καὶ ἀγρυπνία καὶ
            ἀναχώρησις, καὶ πυκναὶ προσευχαὶ κουφιζούμεναι ϑείων λόγων ἀναγνώσεσιν· οὐδὲν γὰρ οὕτως
            ποιητικόν ἐστι καϑαρᾶς προσευχῆς ὡς ἀνάγνωσις· ἡ μὲν γὰρ πρακτικὴ περιτέμνει τὰ πάϑη,
            ἐπιϑυμίαν καὶ λύπην καὶ ϑυμὸν περικόπτουσα, ἡ δὲ μετὰ ταύτην ἀνάγνωσις καὶ αὐτὴν φίλην
            τῶν νοημάτων ἀφίστησι, πρὸς τὴν ἀνείδεον καὶ ϑειώδη καὶ μονοειδῆ γνῶσιν αὐτὸν
            μεταφέρουσα, ἣν συμβολικῶς ὁ Κύριος ἔν τοῖς εὐαγγελίοις ταμεῖον ὠνόμασε, τὸν κρυπτὸν
            πατέρα δεικνύουσας.</div>
      </div>
      <div n="25" type="letter">
         <div n="6" type="section">Εἰ βούλει τῆς καρδίας σου τὴν κατάστασιν ἐπιγνῶναι, σπουδαζούσης
            ἢ ῥαϑυμούσης, πρόσεχε σεαυτῷ ἐν καιρῷ προσευχῆς, ὑπὸ ποίων φαντασιῶν ὁ νοῦς σου
            κλονεῖται καὶ περισπᾶται, πότερον ὑπὸ ἐμπαϑῶν ἢ ἀπαϑῶν· κἂν μὲν ὑπὸ τῶν προτέρων
            λογισμῶν πολεμεῖται, ἀμελεῖ τῶν ἐντολῶν τοῦ Θεοῦ καὶ ἀκμάζει τὰ πάϑη, ϑυμὸν καὶ
            ἐπιϑυμίαν κινοῦντα, καὶ ὄχλον αὐτῷ μετὰ ὀδύνης παρέχοντα· ἐὰν δὲ καὶ ὑπὸ τῶν δευτέρων
            ταράσσεται, οὐ προσέχει ἀναγνώσεσι καὶ προσευχῇ, ἀλλ' ὑπὸ συντυχιῶν πολλῶν καὶ
            διηγημάτων καινῶν καταλέλυται, καινότερον ἀεί τι λέγειν καὶ ἀκούειν βουλόμενος. Ἀλλ’
            ἀγωνίζου τὸν καλὸν ἀγῶνα, ἵνα καὶ σὺ στεφανωϑῇς τῷ τῆς δικαιοσύνης στεφάνῳ καὶ ἴδῃς τὸν
            νυμφίον Χριστὸν, ὃν νῦν διὰ τῶν ἀγαϑῶν ἔργων ζητεῖς· τοῦτο γάρ ἐστιν ὄντως τὸ ζητῆσαι
            τὸν Κύριον. </div>
      </div>
      <div n="27" type="letter">
         <div n="2" type="section">Οὐκ ἔστι καρδίαν καϑαρὰν κτήσασϑαι, μὴ τελείως δαιμόνων
            κρατήσαντα. ἀλλ' εἴ τις βούλοιτο καὶ νῦν περιϑῆναι τούτῳ φορβαίαν καὶ τρῆσαι ψελλίῳ ῥῖνα
            αὐτοῦ, πραΰτητα κτησάσϑω τὴν μητέρα τῆς γνώσεως, ἐφ' ᾗ καὶ Μωϋσῆς ἐκεῖνος ἐγκωμιάζεται·
            πραῢς παρὰ πάντας τοὺς ἀνϑρώπους.</div>
         <div n="3" type="section">Μηδεὶς προσεχέτω, παρακαλῶ, τῇ ἐγκρατείᾳ μόνῃ· οὐ γὰρ ἔστιν ἐξ
            ἑνὸς λίϑου οἶκον οἰκοδομῆσαι, οὐδὲ ἐκ μιᾶς πλίνϑου οἶκον κατασκευάσαι· ἐγκρατὴς ϑυμώδης
            ξύλον ἐστὶ ξηρόν, φδινοπωρινόν, ἄκαρπον, δὶς ἀποϑανόντα, ἐκριζωϑέντα· ϑυμώδης οὐκ ὄψεται
            ἑωσφόρον ἀνατέλλοντα, ἀλλὰ πορεύεται ὅϑεν οὐκ ἀναστρέψει, εἰς γῆν σκοτεινὴν καὶ
            γνοφεράν, εἰς γῆν σκότους αἰωνίου.</div>
         <div n="6" type="section">Περὶ δὲ τοῦ τῆς ἀκηδίας λογισμοῦ γεγραφήκατε· ποῖον οἶκον ὑμᾶς
            ἀναγκάζει καταλιμπάνειν· πότερον τὸν νοητὸν ἢ τὸν αἰσϑητόν, ὃν πάνυ μισεῖ τις
            πειραζόμενος τούτῳ τῷ πειρασμῷ· μόνος γὰρ οὗτος τῶν λογισμῶν συμπεπλεγμένος ἐστίν, ἐκ
            μίσους καὶ ἐπιϑυμίας γεννώμενος· ὁ γὰρ ἀκηδιῶν μισεῖ μὲν τὰ παρόντα, ἐπιϑυμεῖ δὲ τῶν μὴ
            παρόντων· καὶ ὅσον ἡ ἐπιϑυμία τὸν μοναχὸν ἕλκει εἰς τὰ κάτω, τοσοῦτον καὶ τὸ μῖσος
            ἐξελαύνει τοῦτον τῆς κέλλης· καὶ ἔστιν ἰδεῖν αὐτὸν ὡς ἄλογον ζῷον, ὑπὸ μὲν τῆς ἐπιϑυμίας
            ἑλκόμενον, ὑπὸ δὲ τοῦ μίσους ὀπίσω τυπτόμενον· </div>
         <div n="7" type="section">ᾧ τὸ καταλιμπάνειν τὸν αἰσϑητὸν οἶκόν ἔστιν ἐπονείδιστον· ἥττης
            γάρ ἐστι σημεῖον· ἀλλὰ ταῦτα συμβαίνει τοῖς μόνοις καϑημένοις.</div>
      </div>
      <div n="31" type="letter">Πάνυ τῆς σῆς ἀγάπης ἀπήλαυσα, τῆς δὲ φιλοξενίας σφόδρα τὸ πλήρωμα.
         καὶ τί ἀνταποδώσωμεν ἆρα ἡμεῖς ὑπὲρ ὧν τοσαύτην ἀνάπαυσιν εὑρήκαμεν παρὰ σοί; γένοιτο
         Κύριος ἐν τῇ καρδίᾳ σου, ὁ μέγας ἀρχιερεύς, ὁ διεληλυϑὼς τοὺς οὐρανοὺς καὶ πληρώσας τὰ
         πάντα· ὑψώσει κεφαλήν σου ἐπ’ ἐχϑρούς σου, διδάσκων γνῶσιν δικαιοσύνης καὶ ἀποκαλύπτων
         σοφίας μυστήρια· ὁ καρπός σου γένοιτο πολὺς καὶ ἡ ῥίζα σου ἐφ' ὕδατος ἀνϑήσει· τὸν στάχυν
         σου μὴ διαφϑείρῃ ἄνεμος καὶ δρόσος οὐράνιος ἐπέλϑοι ἐπὶ τῷ ϑερισμῷ σου· ὁ στέλεχός σου
         πυκάσοι καὶ ὁ καρπός σου γένοιτο ὡραῖος· φάγοι ἐξ αὐτοῦ Κύριος καὶ αὐλισϑῇ ἐν παραδείσῳ
         σου· ἀνϑ' ὧν εὖ πεποίηκας ἡμᾶς τοὺς ταπεινοὺς καὶ ἁμαρτωλοὺς καὶ μηδὲν ἔχοντας τῆς σῆς
         ἀγάπης ἐπάξιον. </div>
   </body>
</TAN-T>