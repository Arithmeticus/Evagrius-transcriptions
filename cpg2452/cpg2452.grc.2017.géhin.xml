<?xml version="1.0" encoding="UTF-8"?>
<?xml-model href="../../../TAN-2021/schemas/TAN-T.rnc"?>
<?xml-model href="../../../TAN-2021/schemas/TAN-T.sch"?>
<TAN-T xmlns="tag:textalign.net,2015:ns"
       TAN-version="2021"
       id="tag:kalvesmaki.com,2014:patrologia:text:cpg-2452:grc:2017:géhin">
   <head>
      <name>Greek text of cpg 2452 from the edition of Géhin, logical reference system</name>
      <master-location href="http://evagriusponticus.net/tan/cpg2452/cpg2452.grc.2017.géhin.xml"/>
      <license which="by_4.0" licensor="kalvesmaki"/>
      <work which="On Prayer"/>
      <source which="Géhin 2017"/>
      <vocabulary>
         <IRI>tag:kalvesmaki.com,2014:tan-key:evagrius</IRI>
         <name>General keywords associated with the TAN collection for Evagrius of Pontus</name>
         <location href="../TAN-voc/evagrius.TAN-voc.xml" accessed-when="2021-06-02"/>
      </vocabulary>
      <vocabulary-key>
         <person xml:id="kalvesmaki" which="Joel Kalvesmaki"/>
      </vocabulary-key>
      <file-resp who="kalvesmaki"/>
      <resp roles="editor" who="kalvesmaki"/>
      <change when="2024-10-02" who="kalvesmaki">corrected typos</change>
      <change when="2023-11-11" who="kalvesmaki">upgraded to TAN 2021</change>
      <comment when="2023-11-15" who="kalvesmaki">proofread</comment>
      <to-do/>
   </head>
   <body xml:lang="grc">
      <div type="preface" n="pr">
         <div type="section" n="1">Πυρέττοντά με τῷ φλογμῷ τῶν ἀκαθάρτων παθῶν, συνήθως ἀνεκτήσω τῇ τῶν θεοφιλῶν σου γραμμάτων ἐπαφῇ, τὸν κάμνοντά μου νοῦν ἐν τοῖς αἰσχίστοις παραμυθησάμενος· καὶ τὸν μέγαν μιμησάμενος καθηγητὴν καὶ διδάσκαλον Μακάριον· Καὶ οὐ θαυμαστόν· σὴ γὰρ ἀεὶ μερὶς γέγονε τὰ ἐπίσημα, ὡς καί τοῦ εὐλογημένου Ἰακώβ· καλῶς γὰρ δουλεύσας τῆς Ῥαχὴλ χάριν, καὶ λαβὼν τὴν Λίαν, ζητεῖς καὶ τὴν ποθουμένην, ὡς καὶ ταύτης δήπου πληρώσας τὰ ἕβδομα. Ἐγὼ δὲ οὐκ ἀρνηθείην, ὡς ὅλην τὴν νύκτα κοπιάσας πεπίακα οὐδὲν· πλὴν αλλ' ἐπὶ τῷ σῷ λόγῳ χαλάσας τὰ δίκτυα, ἤγρευσα ἰχθύων πλῆθος, οὐκ οἶμαι μὲν μεγάλων, ἑκατὸν δὲ ὅμως καὶ πεντηκοντατριῶν καὶ τούτους ἐξαπέστειλα ἐν τῇ σπυρίδι τῆς ἀγάπης, διὰ τῶν ἰσαρίθμων κεφαλαίων, τὴν πρόσταξίν σου πεπληρωκώς· </div>
         <div type="section" n="2">Θαυμάζω δέ σε, καὶ λίαν ζηλῶ τῆς ἀρίστης προθέσεως τῶν περὶ προσευχῆς ἐρῶντα κεφαλαίων. Οὐ γὰρ ἁπλῶς τούτων ἐρᾷς τῶν προχείρων καὶ ἐν χάρτῃ διὰ μέλανος τὸ εἶναι ἐχόντων, ἀλλὰ τῶν ἐν νῷ ἱδρυμένων δι' ἀγάπης καὶ ἀμνησικακίας· Ἀλλ' ἐπεὶ πάντα δισσὰ, ἓν κατέναντι τοῦ ἑνὸς, κατὰ τὸν σοφὸν Ἰησοῦν, δέχου πρὸς τῷ γράμματι καὶ τὸ πνεῦμα. Σύνες ὡς πάντως τοῦ γράμματος νοῦς προηγεῖται· οὐκ ὄντος γὰρ τούτου, οὐδὲ γράμμα ἔσται. Οὐκοῦν καὶ προσευχῆς διττὸς ὁ τρόπος, ὁ μέν τις πρακτικὸς, ὁ δὲ θεωρητικός· οὕτως καὶ ἀριθμοῦ, τὸ μὲν πρόχειρόν ἐστι ποσότης, τὸ δὲ σημαινόμενον ποιότης.</div>
         <div type="section" n="3">Εἰς ἑκατοστὸν οὖν πεντηκοστὸν τρίτον τὸν περὶ προσευχῆς λόγον διειληφότες, εὐαγγελικὸν ὀψώνιόν σοι πεπόμφαμεν, ἵνα εὕρῃς συμβολικοῦ ἀριθμοῦ τερπνότητα καὶ σχῆμα τρίγωνον, καὶ ἑξάγωνον, ὁμοῦ μὲν εὐσεβῆ γνῶσιν τριάδος, ὁμοῦ δὲ καὶ τῆσδε τῆς διακοσμήσεως τὴν περιγραφὴν ὑπεμφαῖνον. Ἀλλ' ὁ ἑκατοστὸς ἀριθμὸς καθ' ἑαυτὸν τετράγωνός ἐστιν· ὁ δὲ πεντηκοστὸς τρίτος, τρίγωνος καὶ σφαιρικὸς· ὁ γὰρ εἰκοστὸς ὄγδοος μὲν τρίγωνος, σφαιρικὸς δὲ ὁ εἰκοστὸς πέμπτος· πεντάκις γὰρ πέντε, εἰκοσιπέντε. Οὐκοῦν ἔχεις τὸ τετράγωνον σχῆμα, οὐ μόνον διὰ τῆς τετρακτύος τῶν ἀρετῶν, ἀλλὰ καὶ τοῦδε τοῦ αἰῶνος τὴν ἔνσοφον γνῶσιν τῷ εἰκοστῷ πέμπτῳ ἀριθμῷ ἐοικυῖαν, διὰ τὸ σφαιρικὸν τῶν χρόνων. Ἑβδομὰς γὰρ ἐπὶ ἑβδομάδα, καὶ μὴν ἐπὶ μῆνα δινεῖται καὶ ἐξ ἐνιαυτοῦ εἰς ἐνιαυτὸν ὁ χρόνος κυλινδεῖται καὶ καιρὸς ἐπὶ καιρόν, ὡς ἐπὶ κινήσεως ἡλίου, καὶ σελήνης, ἔαρος καὶ θέρους καὶ τῶν ἑξῆς ὁρῶμεν. Τὸ δὲ τρίγωνον σημαίνει ἄν σοι τὴν τῆς ἁγίας τριάδος γνῶσιν, ἀλλ' εἰ δὲ διὰ τῆς πληθύος τῶν ἀριθμῶν κομίζῃ τὸν ἑκατοστὸν πεντηκοστὸν τρίτον τρίγωνον ὄντα, νόει πρακτικήν, φυσικήν, θεολογικήν, ἢ πίστιν, ἐλπίδα καὶ ἀγάπην, χρυσίον, ἀργύριον, λίθους τιμίους.</div>
         <div type="section" n="4">Ἀλλ' ὁ μὲν ἀριθμὸς τοιοῦτος. Τῶν δὲ κεφαλαίων τὸ ταπεινὸν οὐ παρυβρίσεις, ὡς εἰδὼς καὶ χορτάζεσθαι, καὶ ὑστερεῖσθαι· ναὶ μὴν καὶ ὡς μεμνημένος τοῦ τὰ δύο τῆς χήρας λεπτὰ μὴ ἀποβεβληκότος, ἀλλὰ καὶ ὑπὲρ πλοῦτον ἑτέρων πολλῶν αὐτὰ ἀποδεξαμένου. Οὐκοῦν εὐνοίας, καὶ ἀγάπης καρπὸν εἰδὼς, φυλάσσειν σοῖς γνησίοις ἀδελφοῖς, προσεύχου ὑπὲρ τοῦ ἀρρωστοῦντος, ὅπως ὑγιαίνῃ καὶ ἄρας αὐτοῦ λοιπὸν τὸν κράββατον περιπατήσῃ, χάριτι Χριστοῦ. Ἀμήν. </div>
      </div>
      <div type="chapter" n="1">Εἴ τις βούλοιτο εὐῶδες θυμίαμα σκευάσαι, τὸν διαφανῆ λίβανον καὶ τὴν κασσίαν καὶ τὸν ὄνυχα καὶ τὴν στακτὴν ἐξίσου συνθήσει κατὰ τὸν νόμον· ταῦτα δέ ἐστιν ἡ τετρὰς τῶν ἀρετῶν· ἐὰν γὰρ πληρέσταται, καὶ ἴσαι τυγχάνωσιν, οὐ προδοθήσεται ὁ νοῦς.</div>
      <div type="chapter" n="2">Καθαρθεῖσα ψυχὴ διὰ τῆς τῶν ἀρετῶν πληρότητος, ἄκλονον τὴν τάξιν τοῦ νοῦ κατασκευάζει, δεκτικὸν αὐτὸν ποιοῦσα τῆς ζητουμένης καταστάσεως.</div>
      <div type="chapter" n="3">Ἡ προσευχὴ ὁμιλία ἐστι νοῦ πρὸς θεόν· Ποίας οὖν δεῖται καταστάσεως ὁ νοῦς, ἵνα ἰσχύσῃ ἀμεταστρόφως ἐκταθῆναι πρὸς τὸν οἰκεῖον δεσπότην καὶ συνομιλεῖν αὐτῷ μηδενὸς μεσιτεύοντος;</div>
      <div type="chapter" n="4">Εἰ τῷ ἐπὶ γῆς βάτῳ φλεγομένῃ προσεγγίσαι πειράσας Μωϋσῆς κωλύεται, ἄχρις οὗ λύσῃ τὸ ὑπόδημα τῶν ποδῶν, πῶς αὐτὸς, τὸν ὑπὲρ πᾶσαν αἴσθησιν καὶ ἔννοιαν ἰδεῖν βουλόμενος καὶ συνόμιλος αὐτῷ γενέσθαι, οὐ λύσεις ἐκ σοῦ πᾶν νόημα ἐμπαθές;</div>
      <div type="chapter" n="5">Πρότερον περὶ λήψεως δακρύων προσεύχου, ἵνα δυνηθῇς διὰ τοῦ πένθους μαλάξαι τὴν ἐνυπάρχουσαν τῇ ψυχῇ σου ἀγριότητα, καὶ ἐξαγορεύσας κατὰ σου τὴν ἀνομίαν σοῦ τῷ κυρίῳ τῆς παρ' αὐτοῦ ἀφέσεως τεύξῃ.</div>
      <div type="chapter" n="6">Κέχρησο τοῖς δάκρυσι πρὸς παντὸς αἰτήματος κατόρθωσιν· λίαν γὰρ χαίρει σου ὁ δεσπότες ἔνδακρυν προσευχὴν δεχόμενος.</div>
      <div type="chapter" n="7">Κἂν πηγὰς δακρύων ἐκχέῃς ἐν τῇ προσευχῇ σου, μηδαμῶς ἐπαίρου ἐν ἑαυτῷ, ὡς ὑπὲρ τοὺς πολλοὺς ὤν· βοήθειαν γὰρ προσείληφεν ἡ προσευχή σου, ἵνα δυνηθῇς προθύμως ἐξαγορεῦσαί σου τὰς ἁμαρτίας καὶ ἐξευμενίσασθαι τὸν δεσπότην διὰ τῶν δακρύων. Μὴ οὖν εἰς πάθος τρέψῃς τὸ τῶν παθῶν ἀλέξημα, ἵνα μὴ πλέον παροργίσῃς τὸν δεδωκότα τὴν χάριν·</div>
      <div type="chapter" n="8">Πολλοὶ δακρύοντες ὑπὲρ ἁμαρτιῶν, ἐπιλαθόμενοι τοῦ τῶν δακρύων σκοποῦ, μανέντες ἐξεπλάγησαν.</div>
      <div type="chapter" n="9">Στῆθι ἐμπόνως καὶ προσεύχου εὐτόνως, καὶ ἀποστρέφου τὰς τῶν φροντίδων καὶ διαλογισμῶν ἐπιτεύξεις· ταράττουσι γὰρ καὶ θορυβοῦσί σε, ἵνα ἐκλύσωσι τοῦ τόνου.</div>
      <div type="chapter" n="10">Ὅταν ἴδωσί σε οἱ δαίμονες προθυμούμενον ἀληθῶς προσεύξασθαι, τότε ὑποτίθενται νοήματα τινῶν πραγμάτων δῆθεν ἀναγκαίων καὶ μετὰ βραχὺ ἐπαίρουσί σου τὴν περὶ αὐτῶν μνήμην, κινοῦντες τὸν νοῦν πρὸς ζήτησιν αὐτῶν, καὶ ὡς μὴ εὑρίσκων, σφόδρα λυπεῖται καὶ ἀθυμεῖ. Ἡνίκα δὲ στῇ εἰς προσευχήν, ὑπομιμνῄσκουσιν αὐτὸν τῶν ζητητέων καὶ μνημονευθέντων, ἵνα χαυνωθεὶς ὁ νοῦς πρὸς τὴν γνῶσιν αὐτῶν, ἀπολέσῃ τὴν ἔγκαρπον προσευχήν.</div>
      <div type="chapter" n="11">Ἀγωνίζου στῆσαι τὸν νοῦν σου κατὰ τὸν καιρὸν τῆς προσευχῆς κωφὸν καὶ ἄλαλον, καὶ δυνήσῃ προσεύξασθαι.</div>
      <div type="chapter" n="12">Ἡνίκα ἄν ἀπαντήσῃ σοι πειρασμὸς ἢ ἀντιλογία ἢ διερεθίζῃ πρὸς τὴν δι' ἐναντίας ἄμυνα κινῆσαι θυμὸν ἢ τινα ἄσημον ῥῆξαι φωνήν, μνήσθητι τῆς προσευχῆς καὶ τοῦ κατ' αὐτὴν κρίματος, καὶ εὐθέως ἡ ἐν σοὶ ἄτακτος κίνησις ἠρεμήσει.</div>
      <div type="chapter" n="13">Ὅσα ἂν ποιήσῃς πρὸς ἄμυναν ἀδελφοῦ ἠδικηκότος σε, ἅπαντα εἰς σκάνδαλόν σοι γενήσεται ἐν καιρῷ προσευχῆς.</div>
      <div type="chapter" n="14">Προσευχή ἐστι πραότητος καὶ ἀοργησίας βλάστημα.</div>
      <div type="chapter" n="15">Προσευχή ἐστι χαρᾶς καὶ εὐχαριστίας πρόβλημα.</div>
      <div type="chapter" n="16">Προσευχή ἐστι λύπης καὶ ἀθυμίας ἀλέξημα.</div>
      <div type="chapter" n="17"> Ἀπελθὼν πώλησόν σου τὰ ὑπάρχοντα καὶ δὸς πτωχοῖς, καὶ λαβὼν τὸν σταυρόν, ἀπάρνησαι ἑαυτόν, ἵνα δυνηθῇς ἀπερισπάστως προσεύξασθαι.</div>
      <div type="chapter" n="18">Εἰ βούλει ἐπαινετῶς προσεύξασθαι, ἄρνησαι ἑαυτὸν καθ' ὥραν, καὶ πάμπολλα δεινὰ πάσχων, ὑπὲρ προσευχῆς φιλοσόφει.</div>
      <div type="chapter" n="19">Ὅπερ ἄν χαλεπὸν ὑπομένων φιλοσοφήσῃς, τούτου τὸν καρπὸν κατὰ τὸν καιρὸν τῆς προσευχῆς εὑρήσεις.</div>
      <div type="chapter" n="20">Ἐπιθυμῶν προσεύξασθαι ὡς δεῖ, μὴ λυπήσῃς ψυχὴν· εἰ δὲ μήγε, εἰς μάτην τρέχεις.</div>
      <div type="chapter" n="21">Ἄφες σου τὸ δῶρον, φησὶν, ἔμπροσθεν τοῦ θυσιαστηρίου καὶ ἀπελθὼν πρότερον διαλλάγηθι τῷ ἀδελφῷ σου, καὶ τότε ἐλθών, προσεύξῃ ἀταράχως· ἡ γὰρ μνησικακία ἀμαυροῖ τὸ ἡγεμονικὸν τοῦ προσευχομένου καὶ σκοτίζει τούτου τὰς προσευχάς.</div>
      <div type="chapter" n="22">Οἱ λύπας καὶ μνησικακίας ἑαυτοῖς σωρεύοντες καὶ προσεύχεσθαι δοκοῦντες, ὅμοιοί εἰσι τοῖς ὕδωρ ἀντλοῦσι καὶ εἰς πίθον τετρημένον βάλλουσιν.</div>
      <div type="chapter" n="23">Ἐὰν ὑπομονητικὸς ᾖς, ἀεὶ μετὰ χαρᾶς προσεύξῃ.</div>
      <div type="chapter" n="24">Προσευχομένου σου δεόντως, τοιαῦτά σοι ἀπαντήσεται πράγματα, ἵνα δόξῃς δίκαιον εἶναι πάντως θυμῷ χρήσασθαι· οὐκ ἔστι δὲ δίκαιος θυμὸς κατὰ τοῦ πέλας τὸ σύνολον. Ἐὰν γὰρ ζητήσῃς, εὑρήσεις ὅτι δυνατὸν καὶ δίχα θυμοῦ καλῶς διατεθῆναι τὸ πρᾶγμα. Πάσῃ οὖν μηχανῇ χρῆσαι πρὸς τὸ μὴ ῥῆξαι θυμόν.</div>
      <div type="chapter" n="25">Ὅρα μὴ δοκῶν ἕτερον ἰάσασθαι, αὐτὸς ἀνίατος ἔσῃ καὶ δῷς ἐκκοπὴν τῇ προσευχῇ σου.</div>
      <div type="chapter" n="26">Φειδόμενος θυμοῦ, φειδὼ εὑρήσεις καὶ φρόνιμον σεαυτὸν ἀναδείξεις καὶ ἐν τοῖς προσευχομένοις ἔσῃ.</div>
      <div type="chapter" n="27">Κατὰ θυμοῦ ὁπλιζόμενος, ἐπιθυμίας οὐκ ἀνέξῃ ποτέ· αὕτη γὰρ ὕλας δίδωσι τῷ θυμῷ καὶ οὗτος ταράττει τὸν νοερὸν ὀφθαλμόν, λυμαινόμενος τὴν κατάστασιν τῆς προσευχῆς.</div>
      <div type="chapter" n="28">Μὴ ἐν μόνοις τοῖς ἐκτὸς σχήμασι προσεύχου, ἀλλὰ τρέπε τὸν νοῦν σου εἰς συναίσθησιν πνευματικῆς προσευχῆς μετὰ πολλοῦ φόβου.</div>
      <div type="chapter" n="29">Ποτὲ μὲν ἀθρόως στὰς εἰς προσευχὴν εὖ προσεύξῃ· ποτὲ δὲ καὶ λίαν πονέσας, οὐκ ἐπιτεύξῃ τοῦ σκοποῦ· ἵνα ἔτι μᾶλλον ζητήσης, καὶ λαβών, ἕξεις ἄσυλον τὸ κατόρθωμα.</div>
      <div type="chapter" n="30">Ἐπιστάντος ἀγγέλου, ἀθρόως ἅπαντες ἀφίστανται οἱ ἐνοχλοῦντες ἡμῖν, καὶ εὑρίσκεται ὁ νοῦς ἐν πολλῇ ἀνέσει, ὑγιῶς προσευχόμενος. Ποτὲ δὲ τοῦ συνήθους ἡμῖν πολέμου ἐπικειμένου, πυκτεύει ὁ νοῦς καὶ οὐ συγχωρεῖται ἀνανεῦσαι· προπεποίωται γὰρ τοῖς ποικίλοις πάθεσιν. Ὅμως ἐπὶ πλέον ζητῶν, εὑρήσει· καὶ κρούοντι εὐτόνως ἀνοιγήσεται αὐτῷ.</div>
      <div type="chapter" n="31">Μὴ προσεύχου τὰ σὰ θελήματα γενέσθαι· οὐδὲ γὰρ πάντως συμφωνοῦσι τῷ βουλήματι τοῦ θεοῦ· ἀλλὰ μᾶλλον καθὼς ἐδιδάχθης, προσεύχου λέγων· Γενηθήτω τὸ θέλημά σου ἐν ἐμοί. Καὶ ἐπὶ παντὶ δὲ πράγματι, οὕτως αὐτὸν αἴτει, ἵνα τὸ αὐτοῦ γένηται θέλημα· θέλει γὰρ τὸ ἀγαθὸν καὶ συμφέρον τῇ ψυχῇ σου· σὺ δὲ οὐ πάντως τοῦτο ζητεῖς.</div>
      <div type="chapter" n="32">Πολλάκις προσευξάμενος ᾐτησάμην γενέσθαι μοι ὃ ἔδοξα καλὸν εἶναι, καὶ ἐπέμενον τῷ αἰτήματι ἀλόγως βιαζόμενος τὸ θέλημα τοῦ θεοῦ καὶ μὴ ἀποδιδοὺς αὐτῷ, ἵνα ὃ οἶδεν συμφέρον, αὐτὸ μᾶλλον οἰκονομήσῃ. Καὶ μέντοιγε καὶ λαβών, ἠχθέσθην ὕστερον λίαν διὰ τί μὴ μᾶλλον τὸ θέλημα αὐτοῦ ᾐτησάμην γενέσθαι· οὐ γαρ τοιοῦτόν μοι ἀπήντησεν τὸ πρᾶγμα, οἷον ἐνόμιζον.</div>
      <div type="chapter" n="33">Τί ἀγαθὸν ἀλλ' ἢ θεός; Οὐκοῦν αὐτῷ ἀποδῶμεν πάντα τὰ καθ' ἡμᾶς καὶ εὖ ἡμῖν ἔσται· ὁ γὰρ ἀγαθὸς πάντως καὶ ἀγαθῶν ἐστι πάροχος δωρεῶν.</div>
      <div type="chapter" n="34">Μὴ ἐνδοίαζε μὴ κομιζόμενος εὐθέως παρὰ θεοῦ τὸ αἴτημα· βούλεται γάρ σε ἐπὶ πλεῖον εὐεργετῆσαι προσκαρτεροῦντα αὐτῷ ἐν τῇ προσευχῇ. Τί γὰρ ἀνώτερον τοῦ τῷ θεῷ προσομιλεῖν καὶ τῇ πρὸς αὐτὸν συνουσίᾳ περισπᾶσθαι;</div>
      <div type="chapter" n="35">Ἀπερίσπαστος προσευχή ἐστιν ἄκρα νόησις νοός.</div>
      <div type="chapter" n="36">Προσευχή ἐστιν ἀνάβασις νοῦ πρὸς Θεόν.</div>
      <div type="chapter" n="37">Εἰ προσεύξασθαι ποθεῖς, ἀπόταξαι τοῖς σύμπασιν, ἵνα τὸ πᾶν κληρονομήσῃς.</div>
      <div type="chapter" n="38">Προσεύχου πρότερον περὶ τοῦ καθαρθῆναι παθῶν καὶ δεύτερον τοῦ ῥυσθῆναι ἀπὸ τῆς ἀγνωσίας καὶ λήθης καὶ τρίτον ἀπὸ παντὸς πειρασμοῦ καὶ ἐγκαταλείψεως.</div>
      <div type="chapter" n="39">Μόνην ζήτει ἐν τῇ προσευχῇ σου τὴν δικαιοσύνην καὶ τὴν βασιλείαν, τουτέστι τὴν ἀρετὴν καὶ τὴν γνῶσιν, καὶ τὰ λοιπὰ πάντα προστεθήσεταί σοι.</div>
      <div type="chapter" n="40">Δίκαιον μὴ μόνον περὶ οἰκείας καθάρσεως προσεύχεσθαι, ἀλλὰ καὶ ὑπὲρ παντὸς τοῦ ὁμοφύλου, ἵνα ἀγγελικὸν μιμήσῃ τρόπον.</div>
      <div type="chapter" n="41">Ὅρα εἰ ἀληθῶς θεῷ παρέστηκας ἐν τῇ προσευχῇ σου ἢ ἐπαίνῳ ἀνθρωπίνῳ ἡττᾶσαι καὶ τοῦτον θηρᾶν ἐπείγῃ, ὥσπερ ἐπικαλύμματι κεχρημένος τῇ παραστάσει τῆς προσευχῆς.</div>
      <div type="chapter" n="42">Εἴτε μετὰ ἀδελφῶν προσεύχῃ, εἴτε καταμόνας, ἀγώνισαι μὴ ἔθει, ἀλλὰ αἰσθήσει προσεύξασθαι.</div>
      <div type="chapter" n="43">Αἴσθησίς ἐστι προσευχῆς σύννοια μετ' εὐλαβείας καὶ κατανύξεως καὶ ὀδύνης ψυχῆς ἐν ἐξαγορεύσει πταισμάτων μετὰ στεναγμῶν ἀφώνων.</div>
      <div type="chapter" n="44">Ἐὰν περιβλέπηται ὁ νοῦς σου ἀκμὴν ἐν καιρῷ προσευχῆς οὐδέπω ἔγνω ὅτι μοναχὸς προσεύχεται, ἀλλ' ἔτι κοσμικός ἐστι, τὴν ἔξωθεν σκηνὴν καλλωπίζων.</div>
      <div type="chapter" n="45">Προσευχόμενος τὴν μνήμην σου δυνάμει φύλαττε, ἵνα μὴ τὰ οἰκεῖα παράθηταί σοι, ἀλλὰ πρὸς τὴν γνῶσιν τῆς παραστάσεώς σε κινῇ. Λίαν γὰρ πέφυκεν ὁ νοῦς συλᾶσθαι ὑπὸ τῆς μνήμης τῷ καιρῷ τῆς προσευχῆς.</div>
      <div type="chapter" n="46">Ἢ παλαιῶν πραγμάτων φαντασίας ἄγει σοι ἡ μνήμη προσευχομένῳ ἢ νέας φροντίδας ἢ τὸ πρόσωπον τοῦ λελυπηκότος.</div>
      <div type="chapter" n="47">Λίαν βασκαίνει ὁ δαίμων ἀνθρώπῳ προσευχομένῳ καὶ πάσῃ χρᾶται μηχανῇ λυμήνασθαι τὸν τούτου σκοπόν. Οὐ παύεται οὖν τὰ νοήματα κινῶν τῶν πραγμάτων διὰ τῆς μνήμης καὶ ὅλα τὰ πάθη ἀναμοχλεύων διὰ τῆς σαρκός, ἵνα ἐμποδίσαι δυνηθῇ τῷ ἀρίστῳ αὐτοῦ δρόμῳ καὶ τῇ πρὸς Θεὸν ἐκδημίᾳ.</div>
      <div type="chapter" n="48">Ὅταν πολλὰ ποιήσας ὁ πονηρότατος δαίμων μὴ δυνηθῇ ἐμποδίσαι τὴν τοῦ σπουδαίου προσευχήν, μικρὸν ὑποχαλᾷ, καὶ μετέπειτα ἀμύνεται αὐτὸν προσευξάμενον. Ἢ γὰρ εἰς ὀργὴν τοῦτον ἐξάψας ἀφανίζει τὴν ἐκ τῆς εὐχῆς συγκροτουμένην ἀρίστην κατάστασιν ἐν αὐτῷ, ἢ πρὸς ἡδονήν τινα ἄλογον ἐρεθίσας, ὑβρίζει τὸν νοῦν.</div>
      <div type="chapter" n="49">Προσευξάμενος ὡς δεῖ, προσδόκα ἃ μὴ δεῖ, καὶ στῆθι ἀνδρείως, φυλάττων τὸν καρπόν σου· εἰς τοῦτο γὰρ ἐξ ἀρχῆς ἐτάγης, ἐργάζεσθαι, καὶ φυλάττειν. Μὴ οὖν ἐργασάμενος ἐάσῃς ἀφύλακτον τὸ πονηθέν· εἰ δὲ μήγε, οὐδὲν ὠφέλεῖς προσευχόμενος.</div>
      <div type="chapter" n="50">Πας ὁ συγκροτούμενος πόλεμος μεταξὺ ἡμῶν τε καὶ τῶν ἀκαθάρτων δαιμόνων οὐ περὶ ἑτέρου γίνεται ἢ περὶ πνευματικῆς προσευχῆς· λίαν γὰρ πολέμιος αὐτοῖς ἐστι καὶ ἐπαχθεστάτη, ἡμῖν δὲ σωτήριος, καὶ προσηνεστάτη.</div>
      <div type="chapter" n="51">Τί βούλεται τοῖς δαίμοσιν ἐνεργεῖν ἐν ἡμῖν γαστριμαργίαν, πορνείαν, φιλαργυρίαν, ὀργήν τε καὶ μνησικακίαν καὶ τὰ λοιπὰ πάθη; ἵνα παχυνθεὶς ἐξ αὐτῶν ὁ νοῦς μὴ δυνηθῇ ὡς δεῖ προσεύξασθαι. Τὰ γὰρ τοῦ ἀλόγου μέρους πάθη ἄρξαντα οὐκ ἐᾷ αὐτὸν λογικῶς κινεῖσθαι καὶ τὸν θεὸν Λόγον ἐπιζητεῖν.</div>
      <div type="chapter" n="52">Τὰς ἀρετὰς μετερχόμεθα διὰ τοὺς λόγους τῶν γεγονότων, καὶ τούτους διὰ τὸν οὐσιώδη λόγον· οὗτος δὲ ἐν τῇ καταστάσει τῆς προσευχῆς ἀναφαίνεσθαι εἴωθεν.</div>
      <div type="chapter" n="53">Κατάστασίς ἐστι προσευχῆς ἕξις ἀπαθής, ἔρωτι ἀκροτάτῳ εἰς ὕψος νοητὸν ἀπαρτίζουσα τὸν φιλόσοφον καὶ πνευματικὸν νοῦν.</div>
      <div type="chapter" n="54">Οὐ μόνον θυμοῦ καὶ ἐπιθυμίας δεῖ ἄρχειν τὸν ἀληθῶς προσεύξασθαι βουλόμενον, ἀλλὰ καὶ ἐκτὸς νοήματος ἐμπαθοῦς γενέσθαι.</div>
      <div type="chapter" n="55">Ὁ ἀγαπῶν τὸν θεὸν τούτῳ ὡς πατρὶ ἀεὶ συνομιλεῖ, ἀποστρεφόμενος πᾶν νόημα ἐμπαθές.</div>
      <div type="chapter" n="56">Οὐχ ὁ ἀπαθείας τετυχηκὼς ἤδη καὶ προσεύχεται ἀληθῶς· δύναται γὰρ ἐν τοῖς ψιλοῖς νοήμασι εἶναι και ἐν ταῖς ἱστορίαις αὐτῶν περισπᾶσθαι καὶ μακρὰν ἀπέχειν ἀπὸ θεοῦ.</div>
      <div type="chapter" n="57">Οὐκ ἂν ὅτε μὴ χρονίζῃ ὁ νους ἐν τοῖς ψιλοῖς νοήμασι τῶν πραγμάτων ἤδη καὶ προσευχῆς κατείληφε τόπον· δύναται γὰρ ἐν τῇ θεωρίᾳ εἶναι τῶν πραγμάτων καὶ ἐν τοῖς λόγοις αὐτῶν ἀδολεσχεῖν, ἅπερ εἰ καὶ ψιλὰ ῥήματά εἰσιν, αλλ' ὡς πραγμάτων ὄντα θεωρήματα, τυποῦσι καὶ σχηματίζουσι τὸν νοῦν καὶ μακρὰν ἀπάγουσιν ἀπὸ θεοῦ.</div>
      <div type="chapter" n="58">Κἂν ὑπὲρ τὴν θεωρίαν τῆς σωματικῆς φύσεως ὁ νοῦς γένηται, οὔπω τέλειον τὸν τοῦ θεου τόπον ἐθεάσατο· δύναται γὰρ ἐν τῇ τῶν νοητῶν εἶναι γνώσει καὶ ποικίλλεσθαι πρὸς αὐτήν.</div>
      <div type="chapter" n="59">Εἰ προσεύξασθαι βούλει, θεοῦ χρεία τοῦ διδόντος εὐχὴν τῷ εὐχομένῳ. Οὐκοῦν ἐπικαλοῦ αὐτὸν λέγων· Ἁγιασθήτω τὸ ὄνομά σου, ἐλθέτω ἡ βασιλεία σου, τουτέστι τὸ ἅγιον σου πνεῦμα καὶ ὁ μονογενής σου υἱός. Οὕτω γὰρ καὶ ἐδίδαξε λέγων ἐν πνεύματι καὶ ἀληθείᾳ προσκυνεῖσθαι τὸν πατέρα.</div>
      <div type="chapter" n="60">Ὁ ἐν πνεύματι καὶ ἀληθείᾳ προσευχόμενος οὐκ ἔτι ἐκ τῶν κτισμάτων τὸν δημιουργὸν γεραίρει, ἀλλ' ἐξ αὐτοῦ αὐτὸν ἀνυμνεῖ.</div>
      <div type="chapter" n="61">Εἰ θεολόγος εἶ, προσεύξῃ ἀληθῶς· καὶ εἰ ἀληθῶς προσεύχῃ, θεολόγος ἔσῃ.</div>
      <div type="chapter" n="62">Ὅταν ὁ νοῦς σου τῷ πολλῷ πρὸς θεὸν πόθῳ κατὰ μικρὸν οἷον ὑπαναχωρῇ τῆς σαρκὸς καὶ πάντα τὰ ἐξ αἰσθήσεως ἢ μνήμης ἢ κράσεως νοήματα ἀποστρέφηται, εὐλαβείας ὁμοῦ καὶ χαρᾶς ἔμπλεως γενόμενος, τότε νόμιζε ἠγγικέναι ὅροις προσευχῆς.</div>
      <div type="chapter" n="63">Τὸ ἅγιον πνεῦμα συμπάσχον τῇ ἡμετέρᾳ ἀσθενείᾳ καὶ ἀκαθάρτοις οὖσιν ἐπιφοιτᾷ ἡμῖν· καὶ εἰ εὕροι τὸν νοῦν μόνον φιλαλήθως αὐτῷ προσευχόμενον, ἐπιβαίνει αὐτῷ· καὶ ἅπασαν τὴν κυκλοῦσαν αὐτὸν τῶν λογισμῶν ἢ νοημάτων φάλαγγα ἐξαφανίζει, προτρεπόμενον αὐτὸν εἰς ἔρωτα πνευματικῆς προσευχῆς.</div>
      <div type="chapter" n="64">Οἱ μὲν λοιποὶ διὰ τῆς ἀλλοιώσεως τοῦ σώματος ἐμποιοῦσι τῷ νῷ λογισμοὺς ἢ νοήματα ἢ θεωρήματα· ὁ δὲ γε θεὸς τοὐναντίον δρᾷ· αὐτῷ τῷ νῷ ἐπιβαίνων, ἐντίθησιν αὐτῷ γνῶσιν ὧν βούλεται καὶ διὰ τοῦ νοῦ τὴν ἀκρασίαν τοῦ σώματος κατευνάζει.</div>
      <div type="chapter" n="65">Οὐδεὶς ἐρῶν ἀληθοῦς προσευχῆς καὶ ὀργιζόμενος ἢ μνησικακῶν ἐκτός ἐστι παραπληξίας· ὅμοιος γάρ ἐστι τῷ ὀξυωπεῖν θέλοντι καὶ τοὺς οἰκείους ὀφθαλμοὺς ἐκταράττοντι.</div>
      <div type="chapter" n="66">Εἰ προσεύξασθαι ποθεῖς, μηδὲν τῶν ἐναντιουμένων τῇ προσευχῇ πρᾶττε, ἵνα ὁ θεὸς ἐγγίσας συμπορεύσηταί σοι.</div>
      <div type="chapter" n="67">Μὴ σχηματίσῃς τὸ θεῖον ἐν σεαυτῷ προσευχόμενος μηδὲ προς μορφήν τινα συγχωρήσῃς τυπωθῆναί σου τὸν νοῦν, ἀλλὰ ἄϋλος τῷ ἀΰλῳ πρόσιθι καὶ συνήσεις.</div>
      <div type="chapter" n="68">Φυλάττου τὰς παγίδας τῶν ἐναντίων· γίνεται γὰρ ἐν τῷ προσεύχεσθαί σε καθαρῶς καὶ ἀταράχως ἀθρόως ἐπιστῆναί σοι μορφήν τινα ξένην καὶ ἀλλόφυλον, πρὸς τὸ εἰς οἴησίν σε ἀπαγαγεῖν τοπάζοντα τὸ θεῖον ἐκεῖ, ἵνα τὸ ἀθρόως ἐκκαλυφθέν σοι ποσόν, τὸ θεῖον εἶναι πείσῃ· ἄποσον δὲ τὸ θεῖον καὶ ἀσχημάτιστον.</div>
      <div type="chapter" n="69">Ὅταν μὴ δυνηθῇ τὴν μνήμην κινῆσαι ἐν τῇ προσευχῇ ὁ φθονερὸς δαίμων, τότε τὴν κρᾶσιν τοῦ σώματος ἐκβιάζεται εἰς τὸ ποιῆσαι ξένην τινὰ φαντασίαν τῷ νῷ καὶ μορφῶσαι αὐτόν. Ὁ δὲ ἔθος ἔχων ἐν νοήμασι συνεῖναι ῥᾳδίως κάμπτεται· καὶ ὁ πρὸς ἄϋλον καὶ ἀνείδεον γνῶσιν ἐπειγόμενος ἀπατᾶται, καπνὸν ἀντὶ φωτὸς κατέχων.</div>
      <div type="chapter" n="70">Στῆθι ἐπὶ τῆς φυλακῆς σου, φυλάττων τὸν νοῦν σου ἀπὸ νοημάτων κατὰ τὸν καιρὸν τῆς προσευχῆς καὶ στῆναι ἐπὶ τῇ οἰκείᾳ ἠρεμίᾳ, ἵνα ὁ συμπάσχων τοῖς ἀγνοοῦσι καὶ σοὶ ἐπιφοιτήσῃ· καὶ τότε λήψῃ δῶρον προσευχῆς εὐκλεέστατον.</div>
      <div type="chapter" n="71">Οὐ δυνήσῃ προσεύξασθαι καθαρῶς, πράγμασι συμπλεκόμενος ὑλικοῖς καὶ φροντίσι συνεχέσι δονούμενος· προσευχὴ γάρ ἐστιν ἀπόθεσις νοημάτων.</div>
      <div type="chapter" n="72">Οὐ δύναται δεδεμένος δραμεῖν οὐδὲ νοῦς πάθει δουλεύων προσευχῆς πνευματικῆς τόπον ἰδεῖν· ἕλκεται γὰρ καὶ περιφέρεται ἐκ τοῦ ἐμπαθοῦς νοήματος καὶ οὐχ ἕξει στάσιν ἄκλονον.</div>
      <div type="chapter" n="73">Ἐπὰν καθαρῶς λοιπὸν καὶ ἀπαθῶς προσεύχηται ὁ νοῦς, το τηνικαῦτα οὐκ ἔτι ἐκ τῶν ἀριστερῶν ἐπέρχονται αὐτῷ οἱ δαίμονες, ἀλλ' ἐκ τῶν δεξιῶν· ὑποτίθενται γὰρ αὐτῷ δόξαν θεοῦ καὶ σχηματισμόν τινα τῶν τῇ αἰσθήσει φίλων, ὡς δοκεῖν τέλεον τετεῦχθαι αὐτὸν τοῦ περὶ προσευχῆς σκοποῦ. Τοῦτο δὲ ἔφρασε πρακτικὸς ἀνήρ ὑπὸ τοῦ τῆς κενοδοξίας πάθους γίνεσθαι καὶ ὑπὸ τοῦ δαίμονος τοῦ ἁπτομένου τοῦ κατὰ τὸν ἐγκέφαλον τόπου ἐν ταῖς φλεψὶ πάλλοντος.</div>
      <div type="chapter" n="74">Οἶμαι τὸν δαίμονα ἐφαπτόμενον τοῦ εἰρημένου τόπου τὸ περὶ τὸν νοῦν φῶς τρέπειν καθὼς βούλεται· καὶ οὕτως κινεῖσθαι τὸ τῆς κενοδοξίας πάθος εἰς λογισμὸν μορφοῦντα τὸν νοῦν κουφογνωμόνως πρὸς τὸν τοπασμὸν θείας καὶ οὐσιώδους γνώσεως· μὴ ὀχλούμενος δὲ ὁ τοιοῦτος ὑπὸ σαρκικῶν καὶ ἀκαθάρτων παθῶν, ἀλλὰ καθαρῶς δῆθεν παρεστώς, δοκεῖ μηκέτι ἐνέργειάν τινα ἐναντίαν γίνεσθαι ἐν αὐτῷ· ὅθεν ὑποπτεύει θεῖαν εἶναι ἐπιφάνειαν τὴν γενομένην αὐτῷ ὑπὸ τοῦ δαίμονος δεινότητι λίαν χρωμένου καὶ διὰ τοῦ ἐγκεφάλου τὸ συνεζευγμένον φῶς ἀλλοιοῦντος καὶ μορφοῦντος αὐτὸν καθῶς προέφαμεν.</div>
      <div type="chapter" n="75">Ὁ τοῦ θεοῦ ἄγγελος ἐπιστὰς λόγῳ μόνῳ ἅπασαν τὴν ἀντικειμένην ἐνέργειαν παύει ἐξ ἡμῶν καὶ κινεῖ τὸ φῶς τοῦ νοῦ ἀπλανῶς ἐνεργεῖν.</div>
      <div type="chapter" n="76">Τὸ λέγειν ἐν τῇ Ἀποκαλύψει κομίζεσθαι τὸν ἄγγελον θυμίαμα, ἵνα δῷ εἰς τὰς προσευχὰς τῶν ἁγίων, οἶμαι τὴν χάριν εἶναι ταύτην τὴν διὰ τοῦ ἀγγέλου ἐνεργουμένην· γνῶσιν γὰρ ἐμποιεῖ τῆς ἀληθοῦς προσευχῆς, ὥστε ἑστάναι λοιπὸν ἐκτὸς παντὸς κλόνου, ἀκηδίας τε καὶ ὀλιγωρίας τὸν νοῦν.</div>
      <div type="chapter" n="77">Αἱ φιάλαι τῶν θυμιαμάτων αἱ προσευχαὶ εἶναι λέγονται τῶν ἁγίων, ἃς οἱ εἰκοσιτέσσαρες πρεσβύτεροι ἐπιφέροντο· φιάλην δὲ ὑποληπτέον τὴν πρὸς θεὸν φιλίαν, ἤτοι τὴν τελείαν καὶ πνευματικὴν ἀγάπην, ἐν ᾗ ἡ προσευχὴ ἐνεργεῖται ἐν πνεύματι καὶ ἀληθείᾳ.</div>
      <div type="chapter" n="78">Ὅταν δόξῃς μὴ δεῖσθαι δακρύων ἐν τῇ προσευχῇ σου δι' ἁμαρτίας, σκόπει πόσον ἀφέστηκας θεοῦ ὀφείλων ἐν αὐτῷ εἶναι διαπαντός, καὶ θερμότερον δακρύσεις.</div>
      <div type="chapter" n="79">Ναὶ μὴν ἐπιγινώσκων τὰ μέτρα σου ἥδεως πενθήσεις ταλανίζων ἑαυτὸν κατὰ τὸν Ἡσαΐαν· Πῶς ἀκάθαρτος ὢν, καὶ ἐν μέσῳ λαοῦ τοιούτου ὑπάρχων, τουτέστιν ἐναντίων, τολμᾷς τῷ κυρίῳ Σαβαὼθ παρεστάναι.</div>
      <div type="chapter" n="80">Ἐὰν ἀληθῶς προσεύχῃ, πολλὴν πληροφορίαν εὑρήσεις, καὶ ἄγγελοι συνελεύσονταί σοι ὡς καὶ τῷ Δανιήλ, καὶ τοὺς λόγους τῶν γινομένων φωτιοῦσί σε.</div>
      <div type="chapter" n="81">Γίνωσκε ὅτιπερ οἱ ἅγιοι ἄγγελοι προτρέπονται ἡμᾶς εἰς προσευχὴν καὶ συμπαρίστανται ἡμῖν χαίροντες ἅμα καὶ προσευχόμενοι ὑπὲρ ἡμῶν. Ἐὰν οὖν ἀμελήσωμεν καὶ δεξώμεθα λογισμοὺς ἐναντίους, λίαν παροξύνομεν αὐτοὺς, ὅτιπερ ὑπὲρ ἡμῶν ἀγωνίζονται τοσοῦτον, ἡμεῖς δε οὐδὲ ὑπὲρ ἑαυτῶν βουλόμεθα ἱκετεῦσαι τὸν θεόν, ἀλλὰ καταφρονοῦντες τῆς ἑαυτῶν λειτουργίας καὶ τὸν τούτων δεσπότην καὶ θεὸν καταλιμπάνοντες δαίμοσιν ἀκαθάρτοις συντυγχάνομεν.</div>
      <div type="chapter" n="82">Προσεύχου ἐπιεικῶς καὶ ἀταράχως και ψάλλε συνετῶς καὶ εὐρύθμως, καὶ ἔσῃ ὡς νεοσσὸς ἀετοῦ ἐν ὕψει αἰρόμενος.</div>
      <div type="chapter" n="83">Ἡ μὲν ψαλμῳδία τὰ πάθη κατευνάζει καὶ τὴν ἀκρασίαν τοῦ σώματος ἠρεμεῖν ἀπεργάζεται· ἡ δὲ προσευχὴ ἐνεργεῖν παρασκευάζει τὸν νοῦν τὴν ἰδίαν ἐνέργειαν.</div>
      <div type="chapter" n="84">Προσευχὴ ἐστὶ πρέπουσα ἐνέργεια τῇ ἀξίᾳ τοῦ νου, ἤτοι ἡ κρείττων καὶ εἰλικρινὴς ἐνέργεια αὐτοῦ καὶ χρῆσις.</div>
      <div type="chapter" n="85">Ἡ μὲν ψαλμῳδία τῆς ποικίλης σοφίας ἐστίν· ἡ δὲ προσευχὴ προοίμιόν ἐστι τῆς ἀΰλου καὶ ἀποικίλου γνώσεως.</div>
      <div type="chapter" n="86">Ἡ γνῶσις, καλλίστη ἐστιν· συνεργὸς γάρ ἐστι τῆς προσευχῆς, τὴν νοερὰν δύναμιν τοῦ νοῦ διυπνίζουσα πρὸς θεωρίαν τῆς θείας γνώσεως.</div>
      <div type="chapter" n="87">Εἰ οὐδέπω ἔλαβες χάρισμα προσευχῆς ἢ ψαλμῳδίας, ἐπέδρευσον καὶ λήψῃ.</div>
      <div type="chapter" n="88">Ἔλεγε δὲ αὐτοῖς καὶ παραβολήν, φησίν, πρὸς τὸ δεῖν αὐτοὺς πάντοτε προσεύχεσθαι, καὶ μὴ ἐκκακεῖν. Οὐκοῦν μὴ ἐκκάκει μηδὲ ἀθύμει ὡς μὴ λαβών, λήψῃ γὰρ ὕστερον· ἐπήγαγε γὰρ ὕστερον τῇ παραβολῇ τό· εἰ καὶ θεὸν οὐ φοβοῦμαι καὶ ἄνθρωπον οὐκ ἐντρέπομαι, ἀλλά γε διὰ τὸ κόπους μοι παρέχειν τὴν γυναῖκα, ποιήσω τὴν κρίσιν αὐτῆς. Οὕτως οὖν καὶ ὁ θεὸς ποιήσει τὴν ἐκδίκησιν τῶν βοώντων πρὸς αὐτὸν νυκτὸς καὶ ἡμέρας ἐν τάχει. Εὐθύμει τοιγαροῦν προσκαρτερῶν ἐμπόνως ἐν τῇ ἁγίᾳ προσευχῇ.</div>
      <div type="chapter" n="89">Μὴ θέλε ὡς σοι δοκεῖ, ἀλλ' ὡς θεῷ ἀρέσκει γίνεσθαι τὰ κατὰ σέ, καὶ ἔσῃ ἀτάραχος καὶ εὐχάριστος ἐν προσευχῇ σου.</div>
      <div type="chapter" n="90">Κἂν μετὰ θεοῦ δοκῇς εἶναι, φυλάττου τὸν τῆς πορνείας δαίμονα· λίαν γάρ ἐστιν ἀπατεὼν καὶ φθονερώτατος καὶ βούλεται ὀξύτερος εἶναι τῆς κινήσεως καὶ νήψεως του νοός σου, ὡς καὶ ἀπὸ θεοῦ αὐτὸν ἀφιστᾶν παρεστῶτα αὐτῷ μετ' εὐλαβείας καὶ φόβου.</div>
      <div type="chapter" n="91">Ἐὰν προσευχῆς ἐπιμελῇ, ἑτοιμάζου πρὸς ἐπαγωγὰς δαιμόνων καὶ καρτερῶς τὰς παρ' αὐτῶν μάστιγας ὑπόμενε· ὡς γὰρ θῆρες ἄγριοι ἐπελεύσονταί σοι καὶ ἅπαν σου κακώσουσι τὸ σῶμα.</div>
      <div type="chapter" n="92">Παρασκευάζου ὡς ἔμπειρος ἀγωνιστής, κἂν ἀθρόως ἴδῃς φαντασίαν, μὴ κλονεῖσθαι· κἂν ῥομφαίαν κατὰ σοῦ ἐσπασμένην ἢ λαμπάδα παρατρέχουσάν σου τὴν ὄψιν, μὴ ταράττεσθαι· κἂν μορφήν τινα ἀηδῆ καὶ αἱματώδη, μήτε ὅλως καταπίπτειν τῇ ψυχῇ. Ἀλλὰ στῆθι ὁμολογῶν τὴν καλὴν ὁμολογίαν, καὶ ῥᾷον ἐπόψει τοὺς ἐχθρούς σου.</div>
      <div type="chapter" n="93">Ὁ τὰ ἀλγεινὰ ὑποφέρων, καὶ τῶν περιχαρῶν τεύξεται· καὶ ὁ ἐν τοῖς ἀηδέσι καρτερῶν, τῶν ἡδέων οὐκ ἀμοιρήσει.</div>
      <div type="chapter" n="94">Ὅρα μή σε ἀπατήσωσι διά τινος ὀπτασίας οἱ πονηροὶ δαίμονες, ἀλλὰ γίνου σύννους τρεπόμενος εἰς εὐχὴν καὶ παρακάλει τὸν θεόν· ἵνα, εἰ μὲν ἐξ αὐτοῦ ἐστι τὸ νόημα, αὐτός σε φωτίσῃ· εἰ δὲ μήγε, τὸ τάχος τὸν πλάνον ἀπελάσῃ ἐκ σοῦ. Καὶ θάρσει ὡς οὐ στήσονται οἱ κύνες, σοῦ ἐμπύρως τῇ βακτηρίᾳ τῆς πρὸς θεὸν ἐντεύξεως κεχρημένου· εὐθέως γάρ, ἀοράτως καὶ ἀφανῶς θεοῦ δυνάμει μαστιζόμενοι, μακρὰν ἐλασθήσονται. </div>
      <div type="chapter" n="95">Δίκαιόν ἐστι μηδὲ τὸν δόλον τοῦτόν σε ἀγνοεῖν· ὅτι ἐν καιρῷ μερίζονται ἑαυτοὺς οἱ δαίμονες, καὶ εἰ δόξεις βοήθειαν ἐπιζητεῖν, εἰσίασιν οἱ λοιποὶ ἐν σχήμασιν ἀγγελικοῖς, τοὺς πρώτους ἀπελαύνοντες πρὸς τὸ σὲ ἐξαπατηθῆναι ἐξ αὐτῶν τῇ γνώμῃ ὡς δῆθεν ἁγίων ὄντων ἀγγέλων.</div>
      <div type="chapter" n="96">Ταπεινοφροσύνης πολλῆς ἐπιμέλησαι καὶ ἀνδρείας, καὶ οὐ μή σου ἐπήρεια δαιμόνων καθάψηται τῆς ψυχῆς· καὶ μάστιξ οὐκ ἐγγιεῖ τῷ σκηνώματί σου, ὅτι τοῖς ἀγγέλοις αὐτοῦ ἐντελεῖται περὶ σοῦ ὁ θεὸς τοῦ διαφυλάξαι σε· καὶ ἀφανῶς ἅπασαν τὴν ἀντικειμένην ἐνέργειαν ἀποδιώξουσιν ἀπὸ σοῦ.</div>
      <div type="chapter" n="97">Ψόφους μὲν καὶ κτύπους καὶ φωνὰς καὶ αἰκισμοὺς ἐκ δαιμόνων ἀκούσεται ὁ καθαρᾶς ἐπιμελούμενος προσευχῆς, ἀλλ' οὐ συμπεσεῖται οὐδὲ προδώσει τὸν λογισμόν, λέγων πρὸς τὸν θεόν· Οὐ φοβηθήσομαι κακά, ὅτι σὺ μετ' ἐμοῦ εἶ καὶ τὰ ὅμοια.</div>
      <div type="chapter" n="98">Ἐν καιρῷ τῶν τοιούτων πειρασμῶν, βραχείᾳ καὶ ἐπιτεταμένῃ προσευχῇ κέχρησο.</div>
      <div type="chapter" n="99">Ἐὰν ἀπειλήσωσί σοι οἱ δαίμονες ἀθρόως ἐκ τοῦ ἀέρος προφαίνεσθαι καὶ ἐκπλήττειν σε καὶ διαρπάζειν τὸν νοῦν σου ἢ ὡς θῆρες ἀδικεῖν τὴν σάρκα σου, μὴ πτοηθῇς αὐτοὺς μηδὲ ὅλως φροντίσῃς τῆς τούτων ἀπειλῆς· ἐκφοβοῦσι γάρ σε πειράζοντες εἰ ἄρα προσέχεις αὐτοῖς ἢ τέλεον αὐτῶν κατεφρόνησας.</div>
      <div type="chapter" n="100">Εἰ θεῷ παντοκράτορι καὶ δημιουργῷ καὶ προνοητῇ τοῦ παντὸς παρίστασαι ἐν τῇ προσευχῇ σου, τιδήποτε οὕτως ἀλόγως αὐτῷ παρέστηκας, ὡς παρέντα τὸν ἀνυπέρβλητον αὐτοῦ φόβον κώνωπας καὶ κανθάρους δεδίττεσθαι; ἢ οὐκ ἤκουσας τοῦ λέγοντος· Κύριον τὸν θεόν σου φοβηθήσῃ· καὶ πάλιν· Ὃν φρίττει καὶ τρέμει τὰ πάντα ἀπὸ προσώπου τῆς δυνάμεως αὐτοῦ καὶ τὰ ἑξῆς.</div>
      <div type="chapter" n="101">Ὥσπερ ὁ ἄρτος τροφή ἐστι τῷ σώματι καὶ ἡ ἀρετὴ τῇ ψυχῇ, οὕτω καὶ τοῦ̂ νοῦ ἡ πνευματικὴ προσευχὴ τροφὴ ὑπάρχει.</div>
      <div type="chapter" n="102">Μὴ φαρισαϊκῶς, ἀλλὰ τελωνικῶς προσεύχου ἐν τῷ ἱερῷ τόπῳ τῆς προσευχῆς, ἵνα καὶ σὺ δικαιωθῇς ὑπὸ θεοῦ.</div>
      <div type="chapter" n="103">Ἀγωνίζου μὴ κατεύξασθαί τινος ἐν τῇ προσευχῇ σου, ἵνα μὴ ἃ οἰκοδομεῖς καταλύσῃς, βδελυκτὴν ποιῶν τὴν προσευχήν σου.</div>
      <div type="chapter" n="104">Ὁ χρεωφειλέτης τῶν μυρίων ταλάντων παιδευέτω σε· ὡς εἰ μὴ ἀφήσεις τῷ ὀφειλέτῃ, οὐδὲ αὐτὸς τεύξῃ τῆς ἀφέσεως· Παρέδωκε γὰρ αὐτὸν, φησὶν, τοῖς βασανισταῖς.</div>
      <div type="chapter" n="105">Παραπέμπου τὰς ἀνάγκας τοῦ σώματος, ἐν τῇ παραστάσει τῆς προσευχῆς σου, ἵνα μὴ νυττόμενος ὑπὸ ψύλλης ἢ φθειρὸς ἢ κώνωπος ἢ μυίας ζημιωθῇς τὸ μέγιστον κέρδος τῆς προσευχῆς.</div>
      <div type="chapter" n="106">Ἦλθεν εἰς ἡμᾶς ὥς τινι τῶν ἁγίων προσευχομένῳ τοσοῦτον ἀνθίστατο ὁ πονηρὸς ὡς ἅμα τοῦ̂ ἐκτεῖναι τὰς χεῖρας, ἐκεῖνον εἰς λέοντα μετασχηματισθῆαι καὶ ἀνεγείροντα εἰς ὀρθὸν τοὺς ἐμπροσθίους πόδας τοὺς οἰκείους ὄνυχας ἑκατέρωθεν ταῖς δυσὶ ψόαις ἐμπείρειν τοῦ ἀγωνιστοῦ καὶ μὴ ἀφίστασθαι, πρὶν ἢ τὰς χεῖρας κατάξῃ· τὸν δὲ μηδέποτε ὑποχαλάσαι ταύτας, ἄχρις οὗ τὰς συνήθεις εὐχὰς πληρῶσαι.</div>
      <div type="chapter" n="107">Τοιοῦτον ἔγνωμεν γεγονέναι καὶ τὸν ἐν λάκκῳ ἡσυχάσαντα, Ἰωάννην λέγω τὸν μικρόν, ἤτοι ὑπερμεγέθη μοναχόν, ὃς ἀκίνητος ἔμεινεν ἐκ τῆς τοῦ θεοῦ συνουσίας, τοῦ δαίμονος ἐν εἴδει δράκοντος περιειλιγέντος αὐτῷ καὶ μασωμένου αὐτοῦ τὰς σάρκας καὶ τῷ προσώπῳ αὐτοῦ ἐπερευγομένου.</div>
      <div type="chapter" n="108">Ἀνέγνως πάντως καὶ τοὺς βίους τῶν Ταβεννησιωτῶν μοναχῶν, καθά φησιν ὅτι λαλοῦντος τοῦ ἀββᾶ Θεοδώρου λόγον τοῖς ἀδελφοῖς, ἦλθον δύο ἔχιδναι πρὸς τοὺς πόδας αὐτοῦ· ὁ δὲ, ἀταράχως ποιήσας αὐτοὺς ὡσεὶ καμάραν, ὑπέλαβεν αὐτὰς ἔνδον ἕως ἐπαύσατο λαλῶν τὸν λόγον, καὶ τότε αὐτὰς ὑπεδείκνυ τοῖς ἀδελφοῖς, ἐξηγούμενος τὸ πρᾶγμα.</div>
      <div type="chapter" n="109">Περὶ ἑτέρου πάλιν ἀνέγνωμεν πνευματικοῦ ἀδελφοῦ ὅτι προσευχομένου αὐτοῦ, ἔχιδνα ἐλθοῦσα καθήψατο τοῦ ποδὸς αὐτοῦ· ὁ δέ, οὐ πρότερον καθῆκε τὰς χεῖρας, ἄχρις οὗ τὴν συνήθη ἐξετέλεσεν εὐχὴν, καὶ οὐδὲν ἐβλάβη ὁ ἀγαπήσας τὸν θεὸν ὑπὲρ ἑαυτόν.</div>
      <div type="chapter" n="110">Ἀμετεώριστον ὄμμα ἔχε ἐν τῇ προσευχῇ σου, καὶ ἀρνησάμενός σου τὴν σάρκα καὶ τὴν ψυχήν, κατὰ νοῦν ζῆθι.</div>
      <div type="chapter" n="111">Ἑτέρῳ τινὶ εὐτόνως εὐχομένῳ ἁγίῳ ἐν ἐρήμῳ ἡσυχάζοντι, δαίμονες ἐπιστάντες ἐπὶ δύο ἑβδομάδας τοῦτον ἐσφαίριζον καὶ ἐτίνασσον εἰς τὸν ἀέρα, δεχόμενοι αὐτὸν ἐν τῳ ψιαθίῳ· καὶ οὐδ᾿ ὅλως ἴσχυσαν κἂν πρὸς βραχὺ καταγαγεῖν αὐτοῦ τὸν νοῦν ἐκ τῆς ἐμπύρου προσευχῆς. </div>
      <div type="chapter" n="112">Ἄλλῳ πάλιν φιλοθέῳ καὶ προσευχῆς πρόνοιαν ποιουμένῳ, ἐν ἐρήμῳ βαδίζοντι, ἄγγελοι ἐπέστησαν δύο καὶ ἐμέσαζον αὐτὸν συνοδοιποροῦντες αὐτῷ· ὁ δὲ οὐδ' ὅλως τούτοις προσεῖχεν, ἵνα μὴ τὸ κρεῖττον ζημιωθῇ· ἐμνημόνευσε γὰρ τοῦ ἀποστολικοῦ ῥητοῦ τοῦ φάσκοντος· Οὔτε ἄγγελοι οὔτε ἀρχαὶ οὔτε δυνάμεις δυνήσονται ἡμᾶς χωρίσαι ἀπὸ τῆς ἀγάπης τοῦ θεοῦ.</div>
      <div type="chapter" n="113">Ἰσάγγελος γίνεται μοναχὸς διὰ τῆς ἀληθοῦς προσευχῆς, ἐπιποθῶν ἰδεῖν τὸ πρόσωπον τοῦ πατρὸς τοῦ ἐν τοῖς οὐρανοῖς.</div>
      <div type="chapter" n="114">Μὴ ζήτει παντελῶς μορφήν τινα ἢ σχῆμα ἢ χρῶμα δέχεσθαι ἐν τῷ τῆς προσευχῆς καιρῷ.</div>
      <div type="chapter" n="115">Μὴ πόθει ἀγγέλους ἰδεῖν ἢ δυνάμεις ἢ Χριστὸν αἰσθητῶς, ἵνα μὴ τέλεον φρενήρης γένῃ, λύκον ἀντὶ ποιμένος δεχόμενος καὶ προσκυνῶν τοῖς ἐχθροῖς σου δαίμοσιν.</div>
      <div type="chapter" n="116">Ἀρχὴ πλάνης νοῦ κενοδοξία, ἐξ ἧς κινούμενος ὁ νοῦς σχήμασι καὶ μορφαῖς περιγράφειν πειρᾶται τὸ θεῖον.</div>
      <div type="chapter" n="117">Ἐγὼ τὸ ἐμὸν λέξω ὃ καὶ νεωτέροις εἴρηκα· μακάριός ἐστι νοῦς ὃς κατὰ τὸν καιρὸν τῆς προσευχῆς τελείαν ἀμορφίαν ἐκτήσατο.</div>
      <div type="chapter" n="118">Μακάριός ἐστι νοῦς ὃς ἀπερισπάστως προσευχόμενος πλείονα πόθον πρὸς θεὸν ἀεὶ προσλαμβάνει.</div>
      <div type="chapter" n="119">Μακάριός ἐστι νοῦς ὃς κατὰ τὸν καιρὸν τῆς προσευχῆς ἄϋλος καὶ ἀκτήμων γίνεται.</div>
      <div type="chapter" n="120">Μακάριός ἐστι νοῦς ὁ κατὰ τὸν καιρὸν τῆς προσευχῆς τελείαν ἀναισθησίαν κτησάμενος.</div>
      <div type="chapter" n="121">Μακάριός ἐστι μοναχὸς ὁ πάντων περίψημα ἑαυτὸν λογιζόμενος.</div>
      <div type="chapter" n="122">Μακάριός ἐστι μοναχὸς ὁ πάντας ἀνθρώπους ὡς θεὸν μετὰ θεὸν ἡγούμενος.</div>
      <div type="chapter" n="123">Μακάριός ἐστι μοναχὸς ὁ τὴν πάντων σωτηρίαν καὶ προκοπὴν ὡς οἰκείαν μετὰ πάσης χαρᾶς ἡδέως ὁρῶν.</div>
      <div type="chapter" n="124">Μοναχός ἐστιν ὁ πάντων χωρισθεὶς καὶ πᾶσι συνηρμοσμένος.</div>
      <div type="chapter" n="125">Μοναχός ἐστιν ὁ ἕνα ἑαυτὸν μετὰ πάντων ἡγούμενος διὰ τὸ ἐν ἑκάστῳ ἑαυτὸν ἀπαραλείπτως δοκεῖν ὁρᾷν.</div>
      <div type="chapter" n="126">Οὗτος προσεύχεται ὁ ἀεὶ τὴν πρωτόνοιαν ἑαυτοῦ πᾶσαν καρποφορῶν τῷ θεῷ.</div>
      <div type="chapter" n="127">Πᾶν ψεῦδος καὶ πάντα ὅρκον περιΐστασο ὡς μοναχὸς καὶ προσεύξασθαι ποθῶν· εἰ δὲ μήγε, εἰς μάτην σχηματίζει τὸ ἀνοίκειον.</div>
      <div type="chapter" n="128">Εἰ πνεύματι προσεύχεσθαι βούλει, μηδὲνα μίσει, καὶ οὐχ ἕξεις νέφος ἀντισκοτοῦν σοι ἐν καιρῷ προσευχῆς.</div>
      <div type="chapter" n="129">Ἐμπίστευσον τῷ θεῷ τὴν χρείαν τοῦ σώματος, καὶ δῆλος ἔσῃ καὶ τὴν τοῦ πνεύματος ἐμπιστεύων αὐτῷ.</div>
      <div type="chapter" n="130">Ἐὰν ἐπιτεύξῃ τῶν ἐπαγγελιῶν, βασιλεύσεις. Οὐκουν πρὸς ταύτας ἀεὶ βλέπων, ἡδέως οἴσεις τὴν παροῦσαν πενίαν.</div>
      <div type="chapter" n="131">Μὴ παραιτοῦ πενίαν καὶ θλῖψιν, τὰς ὕλας τῆς ἀβαροῦς προσευχῆς.</div>
      <div type="chapter" n="132">Ὁμηρευέτωσάν σοι αἱ σωματικαὶ ἀρεταὶ πρὸς τὰς ψυχικάς, καὶ αἱ ψυχικαὶ πρὸς τὰς πνευματικάς, καὶ αὗται πρὸς τὴν ἄϋλον καὶ οὐσιώδη γνῶσιν.</div>
      <div type="chapter" n="133">Σκόπει κατευχόμενος λογισμῶν, εἰ ῥᾳδίως λωφήσαιεν, ὅθεν τοῦτο γέγονεν, μὴ ἔγκρυμμα πάθῃς καὶ πλανηθεὶς ἀποδῷς σεαυτόν.</div>
      <div type="chapter" n="134">Ἔστιν ὅτε οἱ δαίμονες ὑποβάλλουσί σοι λογισμοὺς καὶ πάλιν ἐρεθίζουσί σε δῆθεν προσεύξασθαι κατ' αὐτῶν ἢ ἀντιλέξαι αὐτοῖς καὶ ἑκουσίως ὑποχωροῦσιν, ἵνα ἀπατηθεὶς οἰηθῇς περὶ σεαυτοῦ ὅτι ἤρξω νικᾶν τοὺς λογισμοὺς καὶ ἐκφοβεῖν τοὺς δαίμονας.</div>
      <div type="chapter" n="135">Εἰ προσεύχῃ κατὰ πάθους ἢ δαίμονος παρενοχλοῦντός σοι, μέμνησο τοῦ λέγοντος· Καταδιώξω τοὺς ἐχθρούς μου καὶ καταλήψομαι αὐτούς· καὶ οὐκ ἀποστραφήσομαι, ἕως ἂν ἐκλίπωσιν· ἐκθλίψω αὐτοὺς καὶ οὐ μὴ δύνωνται στῆναι· πεσοῦνται ὑπὸ τοὺς πόδας μου καὶ τὰ ἑξῆς· ταῦτα δὲ εὐκαίρως λέξεις, ταπεινοφροσύνῃ ἑαυτὸν ὁπλίζων κατὰ τῶν ἀντιπάλων.</div>
      <div type="chapter" n="136">Μὴ νόμιζε κεκτῆσθαι ἀρετήν, μὴ πρότερον ὑπὲρ αὐτῆς ἕως αἵματος παραταξάμενος· δεῖ γὰρ μέχρι θανάτου ἀντικαθίσασθαι πρὸς τὴν ἁμαρτίαν ἀγωνιστικῶς καὶ ἀνεγκλήτως, κατὰ τὸν θεῖον ἀπόστολον.</div>
      <div type="chapter" n="137">Ἐὰν ὠφελήσῃς τινά, βλαβήσῃ ὑφ' ἑτέρου, ἵνα ὡς ἀδικούμενος, εἴπῃς ἢ δράσῃς τι ἄτοπον· καὶ σκορπίσῃς κακῶς, ἃ καλῶς συνήγαγες· σκοπὸς γὰρ τοῦτο τῶν πονηρῶν δαιμόνων· διὸ προσεκτέον νουνεχῶς.</div>
      <div type="chapter" n="138">Ὁρμὰς δαιμόνων ἐπαχθεῖς ἀεὶ προσδέχου, φροντίζων πῶς ἀποστῆναι τῆς δουλείας αὐτῶν.</div>
      <div type="chapter" n="139">Νύκτωρ μὲν ταράττειν δι' ἑαυτῶν ἐξαιτοῦνται τὸν πνευματικὸν διδάσκαλον οἱ πονηροὶ δαίμονες· καὶ μεθ' ἡμέραν δι' ἀνθρώπων, περιστάσεσι καὶ συκοφαντίαις καὶ κινδύνοις τοῦτον περιβάλλουσιν.</div>
      <div type="chapter" n="140">Μὴ παραιτοῦ τοὺς κναφεῖς· εἰ γὰρ καὶ τύπτουσι πατοῦντες καὶ τείνοντες ξαίνουσιν, ἀλλά γε διὰ τούτων λαμπρὰ ἡ ἐσθής σου γίνεται.</div>
      <div type="chapter" n="141">Ἐφ' ὅσον οὐκ ἀπετάξω τοις πάθεσιν, αλλ' ὁ νοῦς σου ἐναντιοῦται τῇ ἀρετῇ καὶ τῇ ἀληθείᾳ, οὐκ εὑρήσεις εὐῶδες θυμίαμα ἐν τῷ κόλπῳ σου.</div>
      <div type="chapter" n="142">Προσεύξασθαι ποθεῖ ὁ μεταστὰς τῶν ἐνθένδε καὶ τὸ πολίτευμα, ἐν οὐρανοῖς ἔχων διαπαντός, οὐ λόγῳ ἁπλῶς ψιλῷ, ἀλλὰ πράξει ἀγγελικῇ καὶ γνώσει θειοτέρᾳ.</div>
      <div type="chapter" n="143">Εἰ μόνον δυσπραγῶν μνημονεύεις τοῦ κριτοῦ, ὡς φοβερὸς καὶ ἀδέκαστος ὑπάρχει, οὐδέπω μεμάθηκας δουλεύειν τῷ κυρίῳ ἐν φόβῳ, καὶ ἀγαλλιᾶσθαι αὐτῷ ἐν τρόμῳ. ἴσθι γὰρ ὅτι κἀν ταῖς πνευματικαῖς ἀνέσεσι καὶ εὐωχίαις, μᾶλλον μετ' εὐλαβείας καὶ αἰδοῦς δεῖ λατρεύειν αὐτῷ.</div>
      <div type="chapter" n="144">Ἐπιγνώμων ἀνήρ, ὁ μὴ πρὸ τῆς τελείας μετανοίας ἀποσχόμενος τῆς ἐλλύπου μνείας τῶν οἰκείων ἁμαρτημάτων, καὶ τῆς ἐν πυρὶ αἰωνίῳ δικαίας τούτων εἰσπράξεως.</div>
      <div type="chapter" n="145">Ὁ ἐν ἁμαρτίαις ἐνεχόμενος καὶ παροργισμοῖς καὶ τολμῶν ἀναιδῶς ἐκτείνεσθαι πρὸς γνῶσιν θειοτέρων πραγμάτων ἢ καὶ ἀΰλου κατεπεμβαίνων προσευχῆς, οὗτος δεχέσθω τὸ ἀποστολικὸν ἐπιτίμιον· ὡς οὐκ ἔστιν ἀκίνδυνον αὐτῷ, τὸ γυμνῇ καὶ ἀκατακαλύπτῳ κεφαλῇ προσεύχεσθαι· ὀφείλει γάρ, φησίν, ἡ τοιαύτη ψυχὴ κατὰ κεφαλῆς ἔχειν ἐξουσίαν διὰ τοὺς ἐφεστῶτας ἀγγέλους, αἰδῶ καὶ ταπεινοφροσύνην προσήκουσαν περιβαλλομένη.</div>
      <div type="chapter" n="146">Ὥσπερ ὀφθαλμιῶντα οὐκ ὀνήσει ἡ ἐν σταθηρᾷ μεσημβρίᾳ καὶ σφοδροτάτῃ φρυκτωρίᾳ ἀκατακάλυπτος καὶ ἐπιτεταμένη τοῦ ἡλίου θέα, οὕτως οὐδὲ τὸν ἐμπαθῆ καὶ ἀκάθαρτον νοῦν ἡ τῆς ἐν πνεύματι καὶ ἀληθείᾳ φοβερᾶς καὶ ὑπερφυοῦς προσευχῆς ἀνατύπωσις παντελῶς ὀνήσειεν, ἀλλὰ καὶ τοὐναντίον πρὸς ἀγανάκτησιν ἐγείρει καθ' ἑαυτοῦ τὸ θεῖον.</div>
      <div type="chapter" n="147">Εἰ τὸν μετὰ δώρου προσελθόντα ἐπὶ τὸ θυσιαστήριον οὐκ ἐδέξατο ὁ ἀνενδεὴς καὶ ἀδέκαστος, ἕως τοῦ διαλλαγῆναι τῷ πλησίον λυπουμένῳ πρὸς αὐτὸν, σκόπει πόσης φυλακῆς χρεία καὶ διακρίσεως, ἵνα εὐπρόσδεκτον δῶμεν τῷ θεῷ θυμίαμα τῷ νοητῷ θυσιαστηρίῳ.</div>
      <div type="chapter" n="148">Μὴ ἔσο ὑλοχαρὴς μηδὲ δοξοχαρής· εἰ δὲ μήγε, οὐκ ἔτι ἐν τῷ νώτῳ σου, αλλ' ἐν τῷ προσώπῳ σου τεκταίνουσιν οἱ ἁμαρτωλοὶ· καὶ ἔσῃ ἐπίχαρμα αὐτοῖς κατὰ τὸν καιρὸν τῆς προσευχῆς, ἐξελκόμενος, καὶ δελεαζόμενος ὑπ' αὐτῶν ἐν λογισμοῖς ἀλλοκότοις.</div>
      <div type="chapter" n="149">Προσοχὴ προσευχὴν ἐπιζητοῦσα προσευχὴν εὑρήσει· προσευχὴ γὰρ προσοχῇ εἰ καί τι ἄλλο μᾶλλον ἕπεται, ἐφ' ἣν σπουδαστέον ἀεί.</div>
      <div type="chapter" n="150">Ὥσπερ πασῶν τῶν αἰσθήσεων κρείττων ἡ ὅρασις, οὕτω καὶ πασῶν ἀρετῶν ἡ προσευχὴ ἀνωτέρα.</div>
      <div type="chapter" n="151">Προσευχῆς ἔπαινος οὐχ ἁπλῶς ἡ ποσότης, ἀλλ' ἡ ποιότης. Καὶ τοῦτο δηλοῦσιν οἱ ἀναβάντες εἰς τὸ ἱερὸν· καὶ πάλιν· Ὑμεῖς δὲ ὅταν προσεύχησθε, μὴ βαττολογεῖτε καὶ τὰ τοιαῦτα.</div>
      <div type="chapter" n="152">Ἐφ' ὅσον τῇ ἀναλογίᾳ προσέχεις τοῦ σώματος καὶ ὁ νοῦς σου τὰ τῆς σκηνῆς περιέπει τερπνά, οὐδέπω τὸν τῆς προσευχῆς ἑώρακας τόπον, ἀλλ᾽ ἔτι μακρὰν ἀπὸ σοῦ ἡ μακαρία ταύτης ὁδὸς ὑπάρχει.</div>
      <div type="chapter" n="153">Ὅταν ἱστάμενος εἰς προσευχὴν ὑπὲρ πᾶσαν ἄλλην χαρὰν γένῃ, τότε ἀληθῶς εὕρηκας προσευχήν.</div>
   </body>
</TAN-T>
