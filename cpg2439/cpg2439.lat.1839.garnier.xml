<?xml version="1.0" encoding="UTF-8"?>
<?xml-model href="../../../TAN-2020/schemas/TAN-T.rnc" type="application/relax-ng-compact-syntax"?>
<?xml-model href="../../../TAN-2020/schemas/TAN-T.sch" type="application/xml" schematypens="http://purl.oclc.org/dsdl/schematron"?>
<TAN-T xmlns="tag:textalign.net,2015:ns" TAN-version="2020" id="tag:kalvesmaki.com,2014:transcription:cpg2439:lat:garnier">
   <head>
      <name>Epistula fidei by Evagrius Ponticus, Garnier's Latin translation</name>
      <name>Letter of faith by Evagrius Ponticus, Garnier's Latin translation</name>
      <master-location href="https://raw.githubusercontent.com/Arithmeticus/TAN-Evagrius/master/cpg2439/cpg2439.lat.1839.garnier.xml"/>
      <license which="by_4.0" licensor="kalvesmaki"/>
      <work which="Ep. fid."/>
      <vocabulary>
         <IRI>tag:kalvesmaki.com,2014:tan-key:evagrius</IRI>
         <name>General keywords associated with the TAN collection for Evagrius of Pontus</name>
         <location href="../TAN-voc/evagrius.TAN-voc.xml" accessed-when="2017-12-16-05:00"/>
      </vocabulary>
      
      <source which="Garnier 1857"/>
      <adjustments>
         <normalization which="no hyphens"/>
         <normalization which="no ligatures"/>
         <comment when="2020-09-15" who="kalvesmaki">At section 28, fixed obvious typo from ipe to
            ipse ; at sect. 40 Spiritui to Spiritu.</comment>
      </adjustments>
      <vocabulary-key>
         <div-type which="section" xml:id="sect"/>
         <person xml:id="kalvesmaki" which="Joel Kalvesmaki"/>
      </vocabulary-key>
      
      <file-resp who="kalvesmaki"/>
      <resp roles="editor" who="kalvesmaki"/>
      <change when="2020-09-12" who="kalvesmaki">Started file</change>
      <to-do/>
   </head>
   <body xml:lang="lat">
      <div type="title" n="title">APOLOGIA de secessu ad Caesarienses, et de fide
         pertractatio.</div>
      <div type="sect" n="1">Saepe miratus sum, cur eo sitis in me animo affecti, et unde vos
         tenuitas nostra, eaque exigua et modica ac fortasse nihil habens amabile, tantopere capiat;
         nosque sermonibus adhortemini, amicitiam et patriam commomerontes, veluti profugos quosdam
         paternis visceribus ad vos rursus conantes revocare. Ego autem profugum me esse fateor,
         neque negaverim: sed jam causam, si cupitis, ediscetis. </div>
      <div type="sect" n="2">Maxime quidem re inopinata tunc perculsus, quemadmodum qui ob
         repentinos strepitus illico expavescunt, non cohibebam cogitationes, sed elongavi fugiens,
         ac tempore multo a vobis abfui. Deinde vero et desiderium quoddam subiit mihi sacrorum
         dogmatum, et philosophiae quae circa illa versatur. Quomodo enim possim, aiebam, habitantem
         in nobis malitiam domare? Quis mihi fiat Laban, liberans me ab Esau atque ad supernam
         philosophiam deducens? </div>
      <div type="sect" n="3">Quoniam autem, Deo dante, voti compotes, quantum licuit, facti sumus,
         electionis invento vase et puteo profundo, dico autem Christi os Gregorium: nobis parumper,
         quaeso, parum, rogamus, concedite temporis; non quod in urbe commorationem ambiamus (neque
         enim ignoramus, homines hoc pacto a maligno decipi), sed quod versari cum sanctis longe
         utilissimum esse judicemus. Dum enim de divinis dogmatibus aliquid dicitur, auditurque
         frequentius, contemplationum quemdam habitum, qui aegre amittatur, suscipimus. Et res
         quidam nostrae ita se habent.</div>
      <div type="sect" n="4">Vos autem, o divina et omnium mihi charissima capita, cavete
         Philistinorum pastores, ne quis puteos vestros clanculum obstruat, et puram eorum, quae ad
         fidem pertinent, cognitionem obturbet. Hoc enim eis semper studio est, non ex Scripturis
         sacris docere animas simpliciores, sed sapienta extranea veritatem circumvenire. Qui enim
         ingenitum et genitum in nostram fidem introducit, docetque eum qui semper est, aliquando
         non fuisse, eumque qui natura ac semper Pater est, patrem fieri, et Spiritum sanctum non
         esse sempiternum, nonne ille palam Philistaeus est? invidens patriarchae nostri ovibus, ne
         ex pura et in vitam aeternam saliente aqua bibant, sed illud prophetae oraculum trahant in
         semetipsos: Me dereliquerunt fontem aquae vivae, ac foderunt sibiipsis cisternas obtritas,
         quae non poterunt aquam continere; cum confiteri oporteat Deum Patrem, Deum Filium, Deum
         Spiritum sanctum, uti eloquia divina, et qui ea sublimius intellexere, docuerunt. </div>
      <div type="sect" n="5">Caeterum ad eos qui tres deos nobis exprobrant, illud dicatur: unum nos
         Deum non numero, sed natura confiteri. Quidquid enim unum numero dicitur, id vere unum non
         est, neque natura simplex: Deum vero simplicem et incompositum confitentur omnes. Non
         igitur unus numero est Deus. </div>
      <div type="sect" n="6">Quod autem dico, est ejusmodi. Unum numero mundum esse dicimus, non
         tamen unum natura, neque simplicem illum quemdam. Dividimus enim ipsum in elementa ex
         quibus constat, in ignem, aquam, aerem et terram. Rursus homo unus numero dicitur. Unum
         enim hominem saepe dicimus, sed non simplex quidam ille est, cum ex corpore et anima
         constet. Similiter et angelum unum numero dicimus, sed non unum natura, neque simplicem:
         siquidem essentiam cum sanctimonia hypostasim angeli intelligimus.</div>
      <div type="sect" n="7">Itaque si quidquid unum est numero, unum natura non est, et quod natura
         unum ac simplex est, unum numero non est, nos autem Deum natura unum dicimus; quomodo nobis
         numerum affingunt, quem prorsus a beata illa ac spirituali natura amovemus? Numerus enim
         pertinet ad quantitatem: quantitas vero corporali naturae conjuncta est; numerus ergo
         corporeae est naturae. At Dominum nostrum corporum opificem esse credimus. Quapropter et
         numerus omnis ea designat, quae materialem ac circumscriptam naturam sortita sunt: monas
         vero et unitas simplicis ac incomprehensibilis essentiae insigne.</div>
      <div type="sect" n="8">Quisquis igitur numerum aut creaturam confitetur Filium Dei, aut
         Spiritum sanctum, imprudens materialem ac circumscriptam naturam inducit. Cincumscriptam
         autem dico, non modo eam quae loco continetur, sed etiam quam praenotione comprehendit is,
         qui ipsam e nihilo producturus est, quaeque scientia comprehendi potest. Quidquid igitur
         sanctum est, habet autem naturam circumscriptam, et adventitiam sanctitatem, obnoxium esse
         potest malitiae. Filius autem, et Spiritus sanctus, fons est sancitmoniae, unde rationalis
         quaeque creatura pro virtutis ratione sanctificatur.</div>
      <div type="sect" n="9">Nos, secundum veram doctrinam, neque similem, neque dissimilem Patri
         Filium dicimus. Nam aeque utrumque horum repugnat. Enimvero simile et dissimile, qualitatum
         habita ratione dicuntur: Deus autem liber est a qualitate. Verum identitatem naturae
         confitentes et consubstantiale admittimus, et compositionem fugimus; cum is qui secundum
         essentiam Deus et Pater est, Deum secundum essentiam et Filium genuerit. Ex hoc enim
         consubstantiale ostenditur. Nam Deus secundum essentiam Deo secundum essentiam
         consubstantialis. Siquidem et homo dicitur deus, velut in hoc loco, Ego dixi: Dii estis.
         Quin etiam daemon appellatur deus, secundum illud, Dii gentium daemonia. Sed illi quidem ex
         dono, hi vero ex mendacio nomen accipiunt. Deus vero solus est secundum essentiam
         Deus.</div>
      <div type="sect" n="10">Cum autem dico, solus, essentiam Dei sanctam et increatam significo.
         Nam vox, solus, et de uno aliquo homine, et de universa prorsus natura dicitur. De uno
         aliquo, velut cum verbi gratia dicitur de Paulo, solum raptum esse ad tertium usque caelum,
         et audisse arcana verba, quae non liceat homini loqui: de natura vero universa, velut cum
         David dicit: Homo, sicut foenum dies ejus. Hic enim non hominem aliquem, sed universam
         naturam indicat: nam omnis homo temporarius et mortalis. Sic intelligimus de natura dicta
         esse et illa: Qui solus habet immortalitatem; et, Soli sapienti Deo; et, Nemo bonus, nisi
         unus Deus. Hic enim unus significat idem, quod solus. Et, Qui extendit caelum solus. Et
         rursus, Dominum Deum tuum adorabis, et illi soli servies. Et, Non est Deus praeter
         me.</div>
      <div type="sect" n="11">Nam unus et solus et Deo dicuntur in Scriptura non ad distinctionem a
         Filio aut Spiritu sancto, sed adversus eos qui cum dii non sint, dii tamen falso
         nominantur, ut est illud: Dominus solus duxit eos, et non erat cum eis deus alienus. Et,
         Everterunt filii Israel Baalim, et nemora Astaroth, et serviebant Domino soli. Et iterum
         Paulus: Sicut sunt dii multi, et domini multi, nobis tamen unus Deus, Pater, ex quo omnia,
         et unus Dominus Jesus Christus, per quem omnia. </div>
      <div type="sect" n="12">Verum hic quaerimus, quomodo cum dixisset, Unus Deus, ea voce non
         fuerit contentus (diximus enim, cum solus et unus de Deo dicuntur, significari enim, cum
         solus et unus de Deo dicuntur, significari naturam), sed et vocem Pater apposuerit, et
         Christi fecerit mentionem. Suspicor itaque existamasse hoc loco vas electionis Paulum,
         satis non esse tantummodo Deum Filium, et Deum Spiritum sanctum praedicare; id quod per
         dictionem, Unus Deus, declaraverat, nisi praeterea pre adjectionem Patris, eum ex quo omnia
         sunt, exprimeret; et per mentionem Domini, Verbum per quod omnia sunt, significaret, et
         rursus, per Jesu Christi adjunctionem, incarnationem annuntiaret, et passionem poneret ob
         oculos: et resurrectionem commonstraret. Nam illud, Jesus Christus, notiones tales nobis
         indicat. </div>
      <div type="sect" n="13">Quapropter etiam Dominus ante passionem non vult dici Jesus Christus,
         et discipulis praecipit, ut ne cuiquam dicant ipsum esse Jesum Christum. Propositum enim
         illi erat post absolutam dispensationem ac resurrectionem ex mortuis, et in caelos
         assumtionem, tum demum ispis committere, ut eum Jesum Christum praedicarent. Ejusmodi est
         et illud: Ut congoscant te solum verum Deum, et quem misisti Jesum Christum: illud itidem:
         Creditis in Deum, et in me credite: ubique cogitationem nostram praemuniente Spiritu
         sancto; ne accedentes ad alterum, altero excidamus; neve theologiae intenti negligamus
         dispensationem; atque in impietatem, dum in aliquo offendimus, indicamus.</div>
      <div type="sect" n="14">Verba autem divinae Scripturae, quae arrepta adversarii, et ad suam
         ipsorum sententiam detorta, nobis ad eversionem majestatis Unigeniti objiciunt, simili modo
         expendamus, notionem eorum pro viribus explicantes. Ac primum nobis proponatur illud: Ego
         vivo propter Patrem. Hoc enim unum est ex jaculis, quae in coelum vibrantur ab his, qui eo
         impie utuntur. Illud autem dictum hoc loco non ipsam ante saecula; ut arbitror, vitam
         designat (quidquid enim propter alterum vivit, vita ipsa esse nequit; quemadmodum neque
         quod ab alio calefactum est, calor ipse esse potest: Christus autem et Deus noster dixit:
         Ego sum vita), sed vitam hanc in carne, et in hoc tempore factam, quam propter Patrem
         vixit. Nam ipso volente in vitam hominum advenit: neque dixit, Ego vixi propter Patrem;
         sed, Ego vivo propter Patrem, aperte praesens tempus significans.</div>
      <div type="sect" n="15">Potest autem et vitam dicere, quam vivit Christus, verbum Dei habens
         in seipso. Atque id ipsum esse, quod significatur, ex his quae sequuntur videbimus. Et qui
         manducat me, inquit, vivit propter me. Edimus enim ipsius carnem, et bibimus ipsius
         sanguinem, participes fact, per incarnationem et sensibilem vitam, Verbi et sapientiae.
         Carnem enim et sanguinem totam suam mysticam in carne conversationem vocavit, et doctrinam
         ex practica et naturali et theologica notione constantem declaravit: per quam et nutritur
         anima, et ad eorum quae sunt contemplationem interim praeparatur. Et haec est fortasse
         illius dicti sententia.</div>
      <div type="sect" n="16">Ac rursus, Pater meus major me est. Utuntur enim et hoc dicto ingratae
         creaturae, mali progenies. Ego vero ex hac etiam voce consubstantialem esse Filium Patri
         credo demonstrari. Comparationes enim scio proprie inter ea quae ejusdem naturae sunt
         fieri. Angelum namque angelo dicimus majorem, et hominem homine justiorem, et volucrem
         volucri velociorem. Itaque si comparationes inter ea quae ejusdem speciei sunt,
         instituuntur; Pater autem secundum comparationem dictus est Filio major; consubstantialis
         Patri Filius.</div>
      <div type="sect" n="17">Inest autem et alia notio his verbis. Quid enim mirum, si majorem
         seipso Patrem confessus est, qui Verbum est et caro factus est: cum et Angelis visus sit
         secundum gloriam minor, et hominibus secundum speciem? Minuisti enim eum, inquit, paulo
         minus ab angelis. Et iterum, Eum autem qui modico quam angeli minoratus est. Item, Vidimus
         eum, et non habebat speciem, neque decorem: sed species ejus deficiens prae omnibus
         hominibus.</div>
      <div type="sect" n="18">Haec autem omnia sustinuit propter multam suam in opus suum
         benignitatem, ut perditam ovem recuperaret, et introduceret servatam, et eum, qui ab
         Jerosolimis Jerichunta descenderat, ob idque inciderat in latrones, ad propriam rursus
         patriam sanum incolumemque reduceret. An etiam praesepe ei exprobrabit haereticus, per quod
         cum esset ratione destitutus, a Verbo nutritus est? an abjiciet paupertatem, quod lectulus
         defuit fabri filio? Propterea Patre minor Filius, quod tua causa factus est mortuus, ut te
         a mortalitate liberaret, et caelestis participem vitae faceret. Velut si quis et medicum
         accuset, quod demittens se ad morbos, particeps foetoris fiat, ut sanet aegrotantes.</div>
      <div type="sect" n="19">Propter te et horam et diem judicii ignorat, quamquam nihil sapientiam
         veram latet; omnia enim per ipsam facta sunt. Hominum autem nemo unquam quod fecit ignorat.
         Verum id ita dispensat ob tuam infirmitatem, ut neque ii qui peccaverunt, ob praefiniti
         temporis angustiam in desperationem adducantur, quasi non relictum sit poenitentiae tempus:
         neque rursus ii qui diu cum adversaria potestate pugnant, ob temporis diuturnitatem aciem
         deserant. Itaque consulit utrisque per ignorationem quam prae se fert; alteri quidem ob
         praeclarum certamen tempus contrahens, alteri vero propter peccata poenitentiae tempus
         reservans. </div>
      <div type="sect" n="20">Quamquam cum se ipse in Evangeliis inter eos qui ignorant, ob
         multorum, uti dixi, infirmitatem, numeraverit; in Actis Apostolorum velut perfectos seorsum
         alloquens, non sine sui ipsius exceptione dicit: Non est vestrum nosse tempora vel momenta,
         quae Pater posuit in sua potestate. Atque haec quidem prima aggressione dicta sint rudius.
         Sed jam inquirenda sublimior dicti intelligentia, et pulsandae fores scientiae, si quo modo
         possim patremfamilias excitare, qui spirituales panes petentibus se largitur; quandoquidem
         amici sunt et fratres quos, convivio excipere cupimus.</div>
      <div type="sect" n="21">Sancti discipuli Salvatoris nostri, cum ad summum contemplationis,
         quantum hominibus fas est, pervenissent, et Christi sermone expurgati fuissent, finem
         quaerunt, et beatitudinem extremam nosse desiderant; id quod et a suis angelis et a seipso
         ignorari Dominus pronunciavit, diem appelans accuratam omnem eorum, quae de Deo cogitantur,
         comprehensionem: horam vero, unitatis ac monadis contemplationem, quarum scientiam soli
         Patri attribuit. Suspicor igitur Deum dici id quod est de seipso scire, et id nescire quod
         non est. Justitiam enim et sapientiam nosse dicitur Deus, cum ipse justitia et sapientia
         sit: injustitiam vero et malitiam ignorare; non enim est injustitia neque malitia, qui
         condidit nos Deus.</div>
      <div type="sect" n="22">Itaque si dicitur Deus, id quod est de seipso nosse, atque id nescire
         quod non est; non est autem Dominus noster secundum incarnationis considerationem, et
         crassiorem doctrinam, extremum illud bonum desiderabile: non igitur cognovit Salvator
         noster finem, et extremam beatitudinem. Sed neque angeli, inquit, sciunt: hoc est, neque
         contemplatio quae in ipsis est, neque rationes ministeriorum sunt extremum illud bonum
         desiderabile. Nam horum etiam scientia crassa est, si comparetur eum ea, quae est facie ad
         faciem. Solus autem Pater, inquit, novit: quippe et ipse est finis, et extrema beatitudo.
         Cum enim non amplius Deum in speculis, neque per aliena cognoscemus, sed ad ipsum veluti
         solum et unum accedemus; tunc et extremum finem sciemus. Nam Christi regnum esse ferunt
         omnem materialem cognitionem: Dei vero et Patris, immaterialem, et, ut ita dixerim, ipsius
         divinitatis contemplationem.</div>
      <div type="sect" n="23">Atque etiam Dominus noster et ipse finis est, et extrema beatitudo
         secundum Verbi considerationem. Quid enim ait in Evangelio? Et ego resuscitabo eum in
         novissimo die: resurrectionem dicens transitum a materiali cognitione ad immortalem
         contemplationem; diem autem novissimum appelans eam cognitionem, post quam non est alia.
         Tunc enim mens nostra excitatur, et ad beatam sublimitatem erigitur, cum Verbi unitatem ac
         monada contemplata fuerit. Sed quoniam mens nostra crassior effecta terrae illigata est, et
         luto admiscetur, et contemplationi nudae intenta esse non potest; per cognatas corpori
         ipsius pulchritudines manu ducta, conditoris operationes considerat, eaque interim ex
         effectibus cognoscit, ut ita paulatim aucta, possit aliquando ad ipsam etiam nudam
         divinitatem accedere.</div>
      <div type="sect" n="24">In eamdem autem arbitror sententiam dictum fuisse et illud. Pater
         major me est: illud itidem, Non est meum dare, sed quibus paratum est a Patre. Hoc enim est
         quod et Christus regnum tradere dicitur Deo et Patri; cum primitiae, non finis sit,
         secundum rudiorem, ut dixi, doctrinam, quae nostri, non ipsius Filii respectu intelligitur.
         Quod autem haec ita se habent, rursus discipulis in Actis Apostolorum interrogantibus,
         Quando restitues regnum Israël, respondit. Non est vestrum nosse tempora vel momenta, quae
         Pater posuit in propria potestate. Hoc est, non eorum est, qui carni et sanguini illigati
         sunt, talis regni cognitio. Posuit enim Pater contemplationem istam in propria potestate;
         potestatem dicens eos, qui sub ipsius sunt potestate: proprios vero eos, quos rerum
         inferiorum ignoratio non tenet. </div>
      <div type="sect" n="25">Nolim autem in intelligas tempora et momenta sensibilia, sed quaedam
         cognitionis intervalla a sole intelligibili facta. Oportet enim istam Domini nostri
         precationem ad finem perduci ac impleri. Jesus enim est qui peccatus est: Da eis, ut et
         ipsi in nobis unum sint, sicut ego et tu, Pater, unum sumus. Deus enim cum unus sit, si in
         singulis fuerit, omnes unum efficit; et accedente unitate, perit numerus.</div>
      <div type="sect" n="26">Atque equidem sic aggressus sum hoc dictum secundo tentamine. Quod si
         quis meliora dicat, aut nostra pie emendet; et dicat, et emendet, et eum pro nobis
         remunerabit Dominus. Nulla enim apud nos habitat invidia, ut qui nec contentionis, nec
         inanis gloriae studio ad hanc verborum investigationem accesserimus; sed propter fratrum
         utilitatem, ne testacea vasa thesaurum Dei habentia ab hominibus saxeo corde praeditis et
         incircumcisis, qui ex stulta sapientia armati sunt, circumveniri videantur.</div>
      <div type="sect" n="27">Rursus per sapientem Salomonem in Proverbiis creatus est. Dominus
         enim, inquit, creavit me. Et initium viarum evangelicarum nominatur, quae nos ad regnum
         coelorum ducunt; non secundum essentiam creatura, sed secundum dispensationem factus via.
         Nam factus esse, et creatum esse, idem significant. Factus est enim quatenus via et janua
         et pastor et nuntius et ovis, ac rursus pontifex et apostolus; nominibus aliis pro alia
         considerandi ratione positis.</div>
      <div type="sect" n="28">Rursus quid dicat haereticus de non subjecto Deo, et propter nos facto
         peccato? Scriptum namque est: Cum subjecta fuerint illi omnia, tunc et ipse Filius
         subjectus erit ei, qui subjecit sibi omnia. Non times, o homo, cum Deus non subjectus
         appellatur! Tuam enim subjectionem, suam facit; et quod tu reluctaris adversus virtutem,
         seipsum non subjectum nominat. Ita aliquando et seipsum dicit esse persequutioni obnoxium.
         Ait enim: Saule, Saule, quid me persequeris? cum videlicet Damascum curreret, Christi
         discipulos vincire volens. Et rursus seipsum nudum vocat, si unus aliquis ex fratribus
         nudus exstiterit. Nudus enim, inquit, eram, et cooperuistis me. Item, cum alius in carcere
         versatur, seipsum inclusum esse dicit. Ipse enim peccata nostra tulit, et morbos portavit.
         Una autem ex infirmitatibus est quod subjecti non simus; et hanc portavit. Quapropter et
         res adversas, quae nobis accidunt, proprias suas facit Dominus; ob eam quam nobiscum habet
         societatem, perpessiones nostras suscipiens.</div>
      <div type="sect" n="29">Sed et illud, Non potest Filius facere a se quidquam, usurpant Dei
         hostes ad audientium eversionem. Mihi autem et hoc dictum maxime declarat ejusdem naturae
         esse Filium ac Patrem. Etenim si unaquaeque rationalium creaturarum aliquid a seipsa facere
         potest, libere in pejus meliusve inclinans, Filius autem non potest a semetipso quidquam
         facere; Filius creatura non est. Quod si creatura non est, Patri est consubstantialis. Ac
         rursus, nulla creatura quodcumque vult, potest efficere: Filius autem omnia quaecumque
         voluit, fecit in coelo et in terra; non est igitur creatura Filius. Et iterum, creaturae
         omnes aut constant ex contrariis, aut contrariorum sunt capaces. Filius vero est ipsa
         justitia, et a materia secretus: proinde Filius creatura non est. Quod si creatura non est,
         consubstantialis est Patri.</div>
      <div type="sect" n="30">Sed iam quidem satis pro viribus proposita dicta explanavimus. Jam
         deinceps etiam ad eos qui Spiritum sanctum oppugnant, sermonem convertamus, ut omnem animi
         eorum altitudinem, quae se contra Dei cognitionem effert, dejiciamus. Spiritum sanctum
         creaturam dicis. Omnis autem creatura serva est Creatoris: Omnia enim, inquit, sunt serva
         tua. Si vero servus est, adventitiam quoque habet sanctitatem: quidquid autem adventitiam
         sanctitatem habet, capax est malitiae: at Spiritus sanctus, cum secundum essentiam sanctus
         sit, fons appellatur sanctitatis: non est igitur creatura Spritus sanctus. Quod si creatura
         non est, consubstantialis est Deo. Quomodo autem servum vocas, dic mihi, eum, qui te per
         baptismum e servitute eximit? Nam, inquit, lex Spiritus vitae liberavit me a lege peccati. </div>
      <div type="sect" n="31">Sed neque mutabilem audebis unquam ejus essentiam dicere; si modo ad
         potentiae adversae naturam respicias, quae fulguris in morem e coelo lapsa est, et vera
         vita excidit, proptereaquod ascitam externamque sanctitatem habuit, successitque consilio
         malo mutatio. Itaque posteaquam et unitate excidit, et angelicam abjecit dignitatem, ex
         moribus dictus est diabolus, exstincto quidem priore ac beato habitu, excitata vero adversa
         illa potentia.</div>
      <div type="sect" n="32">Ad haec si Spiritum sanctum dicit creaturam, circumscriptam ac finitam
         illius naturam inducit. Quomodo ergo stabit illud: Spiritus Domini replevit orbem terrarum?
         illud quoque, Quo ibo a Spiritu tuo? Sed neque ipsum natura simplicem, ut apparet,
         confitetur. Dicit enim ipsum numero unum. Quidquid autem unum numero est, id, ut dixi,
         simplex non est. Si vero simplex non est Spiritus sanctus, ex essentia et sanctitate
         constat: quod autem est ejusmodi, compositum est. Sed quis adeo demens fuerit, ut Spiritum
         sanctum dicat compositum, ac non simplicem, et Patri et Filio consubstantialem secundum
         simplicitatis rationem?</div>
      <div type="sect" n="33">Quod si sermone progrediendum est, majoraque inspicienda; hinc maxime
         divinam sancti Spiritus potentiam contemplemur. Tria creationum genera in Scriptura
         nominata invenimus: Unum quidem ac primum, ex nihilo productionem; secundum vero, ex pejore
         in melius immutationem; tertium, resurrectionem mortuorum. In his reperies Spiritum sanctum
         una cum Patre et Filio operantem. Coeli enim producuntur. Quid jam dicit David? Verbo
         Domini coeli firmati sunt, et Spiritu oris ejus omnis virtus eorum. Rursus creatur homo per
         baptisma. Si qua enim in Christo nova creatura. Jam quid dicit discipulis Savator? Euntes
         docete omnes gentes, baptizantes eos in nomine Patris et Filii et Spiritus sancti. Vides et
         hic una adesse cum Patre et filio Spiritum sanctum. Quid autem dices et de resurrectione
         mortuorum, postquam defecerimus, et in nostrum pulverem reversi fuerimus? Terra enim sumus,
         it in terram ibimus, et mittet Spiritum sanctum, et creabit nos, et renovabit faciem
         terrae. Nam quod sanctus Paulus resurrectionem dixit, id David renovationem
         appellavit.</div>
      <div type="sect" n="34">Rursus autem audiamus eum, qui ad tertium usque caelum raptus est.
         Quid dicit? Templum estis Spiritus sancti in vobis inhabitantis. Templum autem omne, Dei
         templum est. Quod si templum sumus Spiritus sancti; Spiritus sanctus Deus est. Dicitur
         autem et templum Salomonis; verum tamquam ejus qui exstruxit. Quod si sic sumus templum
         Spiritus sancti, Spiritus sanctus Deus est: Qui enim omnia condidit, Deus est; si vero
         tamquam ejus, qui adoratur, et inhabitat in nobis, confiteamur ipsum esse Deum. Adorabis
         namque Dominum Deum tuum, et illi soli servies. </div>
      <div type="sect" n="35">Quod si eis vox illa, Deus, displicet, discant quid hoc nomen
         significet. Nimirum ex eo quod posuerit omnia, vel spectet omnia, Deos nominatur. Si igitur
         Deus dicitur, eo quod posuerit vel spectet omnia; Spiritus autem cognoscit omnia quae Dei
         sunt, velut spiritus, qui in nobis est, novit quae nostra sunt: igitur Spiritus sanctus
         Deus est. Et rursus, si gladius Spiritus verbum est Dei, Deus est Spiritus sanctus. Illius
         est enim gladius, cujus etiam verbum vocatur. Quod si etiam nominatur Patris dextera
         (Dextera enim Domini fecit virtutem: et Dextera tua, Domine, percussit inimicos; Dei autem
         digitus Spiritus sanctus est, secundum illud, Si ego in digito Dei ejicio doamonia; id quod
         in alio Evangelio scriptum est: Si ego in Spiritu Dei ejicio daemonia): Spiritus sanctus
         ejusdem naturae ac Pater et Filius.</div>
      <div type="sect" n="36">Atque ista quidem nobis de adoranda et sancta Trinitate in praesenti
         dicta sint. Nunc enim fieri nequit, ut latius rationem illius exquiramus. Vos vero acceptis
         a nostra humilitate seminibus, maturam spicam vobisipsis excolite; siquidem et a nobis, ut
         nostis, exigitur talium usura. Confido autem Deo, fructum allaturos vos et trigecuplum et
         sexagecuplum, et centuplum, ob vestrae vitae puritatem. Nam Beati mundo corde, quoniam ipsi
         Deum videbunt.</div>
      <div type="sect" n="37">Neque vero regnum caelorum aliud quidquam putetis, fratres, quam eorum
         quae sunt contemplationem: quam etiam divinae Scripturae vocant beatitudinem. Regnum enim
         caelorum intra vos est. Circa internum autem hominem nihil aliud quam contemplatio
         consistit. Reliquum est igitur, ut contemplatio regnum sit caelorum. Quorum enim nunc
         umbras videmus quasi in speculo, postmodum terreno hoc corpore liberati, et incorrupto ac
         immortali induti, horum archetypa videbimus. Cernemus autem, si modo vitam nostram ad id
         quod rectum est, direxerimus, atque recta fides curae nobis fuerit, sine quibus nemo
         Dominum videbit. Nam in malignam animam, inquit, non introibit sapientia, neque habitabit
         in corpore obnoxio peccato. </div>
      <div type="sect" n="38">Nemo autem reclamet, dicens: qui res ante pedes positas ignoras, de
         incorporea et prorsus immateriali essentia nobis philosopharis. Illud enim absurdum judico,
         ut sensus quidem sinamus libere suis oppleri materiis; mens vero sola a propria operatione
         arceatur. Ut enim sensus sensibilia, ita mens intelligibilia attingit. Simul autem et hoc
         dicendum, naturalia judicia documenti expertia a conditore nostro Deo indita fuisse. Visum
         enim nemo edocet ut percipiat colores aut figuras: neque auditum ut sonos et voces: neque
         olfactum, ut bene et male olentium rerum vapores: neque gustum ut sapores ac succos: neque
         tactum, ut mollia et dura, aut calida aut frigida. Neque sane quisquam mentem docebit
         intelligibilia assequi. Et quemadmodum sensus, si quid ispis acciderit incommodi, egent
         solum curatione, et suum ipsorum munus explent facile: ita et mens carni illigata, et ortis
         ex ea phantasiis oppleta, fide indiget et recta vita, quae pedes ipsius velut cervi
         cujusdam praeparant, eamque ad alta erigunt. </div>
      <div type="sect" n="39">Hoc ipsum etiam sapiens ille Salomon admonet; ac nunc quidem nobis
         objicit non verecundantem opificem formicam, ac per eam nobis actuosam viam describit: nunc
         vero sapientis apiculae in fingendis favis organum: ac per eam naturalem contemplationem
         suggerit, in qua etiam de sancta Trinitate doctrina admiscetur; siquidem ex rerum creaturum
         pulchritudine convenienter creator consideratur.</div>
      <div type="sect" n="40">Sed jam gratiis actis Patri et Filio et Spiritu sancto, finem
         imponamus litteris: siquidem modus omnis, ut etiam est in proverbio, optimus est.</div>
   </body>
</TAN-T>