<?xml version="1.0" encoding="UTF-8"?>
<?xml-model href="../../../TAN-2021/schemas/TAN-TEI.rnc" type="application/relax-ng-compact-syntax"?>
<?xml-model href="../../../TAN-2021/schemas/tan.sch" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     TAN-version="2021"
     id="tag:kalvesmaki.com,2014:cpg2439.srp.2023.nesic">
   <teiHeader>
      <fileDesc>
         <titleStmt>
            <title>Τοις Καισαρεύσιν απολογία περί της αποχωρήσεως και περί πίστεως</title>
            <author>Evagrius Ponticus</author>
            <respStmt>
               <resp>translated by</resp>
               <persName full="yes">
                  <forename full="yes">Лазар</forename>
                  <surname full="yes">Нешић</surname>
               </persName>
            </respStmt>
         </titleStmt>
         <publicationStmt>
            <p/>
         </publicationStmt>
         <sourceDesc>
            <p/>
         </sourceDesc>
      </fileDesc>
      <encodingDesc>
         <p/>
      </encodingDesc>
   </teiHeader>
   <head xmlns="tag:textalign.net,2015:ns">
      <name xml:lang="eng">Lazar Nesic's Serbian translation of the Dogmatic Letter of Evagrios Pontikos</name>
      <name xml:lang="srp">Лазар Нешић, превод оф Писмо о вери и оправдање Кесаријцима због одласка, Евагрије Понтски</name>
      <master-location href="http://evagriusponticus.net/tan/cpg2439/cpg2439.srp.2023.nesic.xml"/>
      <license which="by_4.0" licensor="kalvesmaki"/>
      <work which="Ep fid"/>
      <version>
         <IRI>tag:evagriusponticus.net,2015:cpg2439,srp-2023</IRI>
         <IRI>tag:kalvesmaki.com,2014:cpg2439,eng-2023</IRI>
         <name xml:lang="eng">Lazar Nešić's Serbian translation of the Dogmatic Letter of Evagrios Pontikos</name>
      </version>
      <vocabulary>
         <IRI>tag:kalvesmaki.com,2014:tan-key:evagrius</IRI>
         <name>General keywords associated with the TAN collection for Evagrius of Pontus</name>
         <location href="../TAN-voc/evagrius.TAN-voc.xml" accessed-when="2021-06-02"/>
      </vocabulary>
      <source which="Nešić 2024"/>
      <adjustments/>
      <vocabulary-key/>
      <file-resp who="kalvesmaki"/>
      <resp who="kalvesmaki" roles="editor"/>
      <change when="2023-11-11" who="kalvesmaki">Created TAN template for Nesic translations.</change>
      <change when="2023-11-16-05:00" who="kalvesmaki">Populated template with content</change>
      <to-do/>
   </head>
   <text>
      <body xml:lang="srp">
         <div type="title" n="title">
            <p>Посланица о вери – и оправдање Кесаријцима због одласка</p>
         </div>
         <div type="section" n="1">
            <p>Често сам се чудио вашим осећањима према нама и вашем вапају за нашом бедношћу, ништавношћу и безначајношћу, која можда нема ничег љубавног у себи; јер, ви нас храбристе својим речима, подсећајући нас на пријатељство и отаџбину, трудећи се да нас очинским саосећањем привучете назад себи, баш као неког бегунца. Стога признајем и не поричем да сам постао бегунац, а сада ћете сазнати и који је разлог, јер се чини да сте жарко желели да ово сазнате.</p>
         </div>
         <div type="section" n="2">
            <p>Прво и пре свега, био сам погођен неочекиваним догађајем и нисам могао суздржати своје многобројне помисли, као што и бива када неочекивана бука крајње изненади затечене људе; но отишавши, ја одбегох далеко и боравих неко време одвојен од вас. Осим тога, обузе ме извесна жарка чежња за божанским учењима и философијом која је у њима садржана. И питах се: Како можемо победити зло које у нама пребива? Ко ће бити мој Лаван, ослобађајући ме од Исава и упућујући ме према највишој философији?<ref cRef="Пост. 24, 29–60."/>
            </p>
         </div>
         <div type="section" n="3">
            <p>И тада, уз Божију помоћ, остварисмо – колико беше могуће – наш циљ тиме што пронађосмо Божије изабрано оруђе и дубоки бунар мудрости – односно, христоречитог Григорија. Зато вас молимо: дајте нам времена, само мало времена! Ово тражимо не зато што смо склони животу у градовима – јер нисмо заборавили да Зли ђаво вара људе таквим средствима – већ зато што проценисмо да је друштво светих људи од највеће помоћи. Јер, говорећи помало о божанским учењима, а још више слушајући о њима, стичемо навику сагледавања која се не губи олако. Тако ствари тренутно стоје с нама.</p>
         </div>
         <div type="section" n="4">
            <p>Што се вас тиче, о богољубљени моји, које волим изнад свега, чувајте се филистејских пастира,<ref cRef="Пост. 26, 15."/> иначе ће вам неко од њих ненадано затрпати бунаре и загадити чистоту вашег познања у питањима вере. Јер се они тиме одувек баве: не поучавањем незагађених душа из божанских Писама, већ да путем спољашње мудрости ставе истину на своју страну.</p>
            <p>Јер онај ко уводи „нерођеног“ и „рођеног“ у нашу веру, који учи да „онај који одувек постоји некада није постојао“; да „онај који је природом и од вечности Отац тек сада постаје отац“ и да „Дух Свети није вечан“ – зар такав човек није потпуни Филистејац? Он завиди овцама нашег праоца-патријарха, како оне не би пиле од чисте воде која тече у живот вечни, већ би да за себе присвоји речи пророка који каже: Оставише мене, извор живе воде, и ископаше себи студенце, студенце испроваљиване, који не могу да држе воде.<ref cRef="Јер. 2, 13."/> Ипак, ми морамо исповедати Бога Оца, Бога Сина и Бога Светог Духа, као што нас томе уче божанске речи и они људи који су их узвишеније разумели.</p>
         </div>
         <div type="section" n="5">
            <p>Онима који нас клевећу да смо „тритеисти“ нека буде речено како ми исповедамо једнога Бога, не у броју једног већ по природи. Заправо, није све што називамо „једним“ у броју заиста једно, нити је једноставно по природи. Штавише, Бог се од стране свих исповеда као једноставан и несастављен. Ипак, Бог није због тога један у броју.</p>
         </div>
         <div type="section" n="6">
            <p>Ево о чему говорим: кажемо да је космос један у броју, али не и један по природи, нити пак једноставан, пошто га растављамо у елементе од којих је састављен, тј. од ватре, воде, ваздуха и земље. И опет, кажемо да је човек један у броју, јер често говоримо о „једном човеку“. Али он није једноставан, будући да је састављен од душе и тела. Исто тако, кажемо да је анђео један у броју, али не и по природи, нити да је једноставан, јер анђелску ипостас схватамо попут ипостаси састављене од суштине и светости.</p>
         </div>
         <div type="section" n="7">
            <p>Ако, дакле, све оно што је једно у броју није једно и по природи, а оно што је једно по природи и једноставно није једно и у броју – а ми кажемо како је Бог један по природи – како нам онда противници приписују број, иако смо искључили сваки број из ове блажене и умствене природе? Број је, наиме, својство количине, а количина је повезана с телесном природом; дакле, број припада телесној природи. Наравно, верујемо да је Господ творац наших тела. Зато сваки број означава оне ствари којима је дата тварна и описива природа; али „једност“ и „јединост“ је ознака једноставне и неописиве природе.</p>
         </div>
         <div type="section" n="8">
            <p>Зато онај који уводи број или творевину у исповедању Сина Божијег или Светог Духа, невољно уводи тварну и описиву природу. Под „описивом“ не мислим само на природу која је ограничена простором, већ и на све оно што је било обухваћено промислом од стране Онога који ће га довести из небића у биће – другим речима, мислим на природу која може бити обухваћена знањем. Због тога, све што је свето – а има описиву природу – има светост по учешћу у Извору светости, тј. у Светом – и подложно је злу. Но, Син и Дух Свети су извори светости, те из њих свако логосно створење бива освећивано у сразмери са својом врлином.</p>
         </div>
         <div type="section" n="9">
            <p>Ми – у складу са истинским учењем – не говоримо да је Син сличан, нити несличан Оцу. Оба појма су подједнако немогућа, јер се „слично“ и „неслично“ користе само у погледу квалитета, а божанство је слободно од сваког квалитета. Ипак, исповедајући истоветност њихове природе, ми такође прихватамо њихову једносуштност и избегавамо сложеност природе, јер Отац – који је Бог по суштини – рађа Сина, који је такође Бог по суштини. Тиме је показана њихова једносуштност: јер онај који је по суштини Бог мора бити једносуштан с Оним који је такође Бог по суштини. Чак се и човек назива богом, као у изреци: Ја рекох богови сте;<ref cRef="Пс. 81, 6."/> слично овоме и демони се називају боговима, попут стиха: Јер су сви богови незнабожаца демони.<ref cRef="Пс. 95, 5."/> Први су названи боговима по благодати, док су потоњи тако лажно названи. Ипак, једино Бог јесте Бог по суштини.</p>
         </div>
         <div type="section" n="10">
            <p>Наиме, када кажем „једино“ Бог јесте по суштини Бог, тиме јасно указујем на свету и нестворену суштину Божију. Понекад се „једино“ користи за конкретног човека, када кажемо за Павла да он једини би однесен у рај и чу неисказане речи које човеку није допуштено говорити;<ref cRef="2. Кор. 12, 4."/> а каткад се користи и за заједничку људску природу, када Давид каже: Човек је као трава, а дани његови као цвет пољски, тако прецвета<ref cRef="Пс. 102, 15."/> – јер он овде не говори о конкретном човеку, већ о заједничкој људској природи. И заиста, сваки човек је пролазан и смртан. Слично овоме разумемо и ствари које су изречене у односу на божанску природу: Он који једини има бесмртност;<ref cRef="1. Тим. 6, 16."/> као и: Јединоме премудроме Богу;<ref cRef="Рим. 16, 27."/> те: Нико није благ осим једнога Бога<ref cRef="Лк. 18, 19."/> – јер овде појам „једнога“ значи што и „једино“. Затим: Он разапиње небо сам;<ref cRef="Јов. 9, 8."/> и опет: Господа Бога својега бој се и њему једином служи;<ref cRef="Пнз. 6, 13."/> као и: Нема Бога осим мене.<ref cRef="Пнз. 32, 39."/>
            </p>
         </div>
         <div type="section" n="11">
            <p>У Писму је назив „један“ и „једини“ додељен Богу Оцу, али не као различитом од Сина и Светог Духа, но као разлика у односу на оне који нису истински, већ који су лажно названи боговима. На пример: Тако га Господ вођаше, и с њим не беше туђега бога;<ref cRef="Пнз. 32, 12."/> и: И одбацише синови Израиљеви Вале и Астароте, и служише Господу јединому;<ref cRef="1. Сам. 7, 4."/> и опет каже Павле: Јер ако и има такозваних богова, било на небу било на земљи, као што је много богова и много господа, али ми имамо само једнога Бога Оца, од којега је све и за којега смо ми и једнога Господа Исуса Христа, кроз којега је све и ми кроз њега.<ref cRef="1. Кор. 8, 5–6."/>
            </p>
         </div>
         <div type="section" n="12">
            <p>Сада се можемо питати зашто рекавши „један Бог“ Павле није био задовољан том речју – јер рекосмо већ да се „један“ и „једини“ односе на божанску природу – већ додаје Оца и помиње Христа. Претпостављам да је Павле, изабрано оруђе Божије, сматрао да овде није довољно просто објавити Бога Оца, Бога Сина и Бога Светог Духа – на шта јасно указује изразом „један Бог“ – осим ако истовремено посебно не укаже на Онога „од кога је све постало“, мислећи на Оца и на Онога „кроз кога је све постало“, мислећи на Сина; уз све ово сматрао је потребним да објави и оваплоћење, дода страдање и објави васкрсење додајући име „Исуса Христа“. Јер, наведено име нас подсећа на управо овде разматране ствари.</p>
         </div>
         <div type="section" n="13">
            <p>Штавише, управо је због овога Господ Исус одбио да буде објављен као „Христос“ (Месија) пре страдања; зато: Тада запрети ученицима својим да ником не говоре да је он Исус Христос.<ref cRef="Мт. 16, 20."/> Јер намераваше допустити им да га објаве као Исуса Христа одмах пошто би „испунио икономију спасења“, односно, „након васкрсења из мртвих и вазнесења на небеса.“ Управо то значе стихови који говоре: А ово је вечни живот да познају тебе једнога истинитога Бога и кога си послао Исуса Христа;<ref cRef="Јн. 17, 3."/> као и: Верујте у Бога и верујте у мене<ref cRef="Јн. 14, 1."/> – док Дух Свети све време покрива наше разумевање, а како не бисмо отпали од једне идеје разумевајући неку другу и презрели икономију бавећи се богословљем. Тако наше несавршенство може постати непобожност.</p>
         </div>
         <div type="section" n="14">
            <p>Држећи се за речи Светог Писма – које наши противници узимају и изокрећу према њиховим потребама, па их затим износе пред нас како би понизили славу Јединородног – истражимо њихов смисао колико можемо. Најпре размотримо речи: Ја живим кроз Оца.<ref cRef="Јн. 6, 57."/> Ово је, наиме, једна од стрела испаљених против неба од стране оних који наведене речи непобожно употребљавају. Овај израз, према мом мишљењу, не означава Христов живот у вечности, јер све оно што има постојање у нечему другоме не може живети само по себи – баш као што оно загревано од стране другог не загрева само себе – зато је наш Господ рекао: Ја сам живот – већ означава онај живот у телу и времену којим Христос живљаше кроз Оца. Јер, Христос борављаше међу људима у овом животу својом вољом и није рекао: Живео сам кроз Оца, већ: Живим кроз Оца – тиме јасно означавајући садашње време.</p>
         </div>
         <div type="section" n="15">
            <p>Такође, под „животом“ се може мислити и на онај живот којим је Христос живео, будући да је у себи самом имао Бога Логоса. И видимо да је то тако из онога што следи: Онај који једе мене – каже – живеће кроз мене.<ref cRef="Јн. 6, 57."/> Јер, ми једемо Његово тело и пијемо Његову крв, постајући причасници Логоса и Мудрости путем Његовог очовечења и Његовог видљивог физичког живота. Он назива „телом и крвљу“ целокупну тајну Његовог пребивања с нама и открива хришћанско учење састављено из делатних, природних и богословсих елемента, а којима душа бива храњена и припремана за сагледавање есхатолошких стварности. Вероватно је да наведене речи управо ово значе.</p>
         </div>
         <div type="section" n="16">
            <p>И опет каже: Мој Отац је већи од мене.<ref cRef="Јн. 14, 28."/> Неблагодарна створења, та деца Злога, такође се користе овим речима. Ипак, верујем како се чак и из овог израза може показати да је Син једносуштан Оцу, јер знам да се упоређивања стриктно односе на ствари које су исте природе. Јер, кажемо за једног анђела како је већи од другог или да је овај човек праведнији од оног, те да је једна птица бржа од неке друге. Ако се, дакле, поређења врше једино међу стварима исте врсте – а Отац је назван „већим“ у поређењу са Сином – онда је Син једносуштан Оцу.</p>
         </div>
         <div type="section" n="17">
            <p>Ипак, постоји још једна мисао повезана с овим речима. Шта је, наиме, чудно у томе да онај који Логос и тело постаде признаје Оца већим од себе – будући да је сматран мањим у слави од анђела и мањим у лепоти од других људи? Јер, каже: Учинио си га замало од анђела<ref cRef="Пс. 8, 6."/> и: Учинио си га привремено мањим од анђела,<ref cRef="Јевр. 2, 9."/> те: И видесмо га и не беше ништа на очима, чега ради бисмо га пожељели. Презрен беше и одбачен између људи.<ref cRef="Ис. 53, 2–3."/>
            </p>
         </div>
         <div type="section" n="18">
            <p>Он претрпе све ове ствари из великог човекољубља према својим створењима, како би спасио изгубљену овцу и вратио је у тор с осталим овцама;<ref cRef="Лк. 15, 4."/> како би у добро здравље и отаџбину вратио оног човека који силажаше из Јерусалима у Јерихон и паде међу разбојнике.<ref cRef="Лк. 10, 30."/> Можда ће јеретици презрети Христа и због јасли у којима је – као дете – био храњен Логосом и приговорити му због Његовог сиромаштва, будући да Он – син дрводеље – није био удостојен чак ни колевке? Син је мањи од Оца због следећег: Он умре тебе ради, а како би те избавио од смрти и учинио причасником небеског живота. Оптужити Христа за ово било би безумно попут какве оптужбе упућене лекару који се савија преко болесничке постеље и удише самртнички смрад, а како би исцелио оне који пате!</p>
         </div>
         <div type="section" n="19">
            <p>Тебе ради Христос не зна час, нити дан последњег Суда.<ref cRef="Мт. 24, 36."/> Ипак, ништа није непознато суштаственој Мудрости кроз коју су све ствари створене<ref cRef="Јн. 1, 3."/> и нико није остао равнодушан на Његово творачко дело. Христос икономијски одлаже последњи суд ради твоје слабости, како грешници не би пали у очајање због преосталог времена – сматрајући да није остало довољно времена за преумљење. И опет, како они који се дуго боре с противничким силама не би напустили своје борбене положаје због дужине времена. Дакле, и за једне, и за друге он икономијски одлаже време путем свог тобожњег незнања. За једне прекорачујући време за добру борбу, а за друге одређујући време за покајање њихових грехова.</p>
         </div>
         <div type="section" n="20">
            <p>Иако Христос у јеванђељима убраја себе у оне који не знају – и то, као што већ рекох, ради слабости многих људи<ref cRef="Мт. 24, 36."/> – ипак у Делима апостолским – говорећи насамо с апостолима као са савршенима – он као да изузима себе када каже: Није ваше знати времена и рокове које Отац задржа у својој власти.<ref cRef="Дап. 1, 7."/> Нека ове речи буду довољне за нашу тренутну сврху, иако су изнесене на прилично груб начин. Но, надаље, смисао овог израза мора бити много јасније размотрен. Зато покуцајмо на врата познања како бисмо можда разбудили господара куће, који даје духовни хлеб онима који га траже, будући да су они које желимо да угостимо пријатељи и браћа.<ref cRef="Лк. 11, 5–10."/>
            </p>
         </div>
         <div type="section" n="21">
            <p>Свети ученици нашег Спаситеља – достигавши сагледавање, колико су као смртници могли, и бивши очишћени самим Логосом – вапише за циљем и жуђаху да спознају крајње блаженство, за које наш Господ рече да га ни његови анђели, нити Он сам не познају; јер је речју „дан“ мислио на потпуно и јасно разоткривање Божијих логоса, а рекавши „час“ на сагледавање Једног и Јединог – тј. познања које је приписао једино Оцу. Претпостављам, дакле, да се за Бога каже како познаје о себи самом оно што Он јесте, а не оно што није. Каже се да Бог познаје праведност и мудрост, будући да Он сам јесте Праведност и Мудрост, но да не познаје неправду и зло – јер Бог који нас је створио не може бити неправедан и зао.</p>
         </div>
         <div type="section" n="22">
            <p>Ако се, дакле, каже да Бог познаје о себи самом оно што Он јесте, а не оно што није; те ако наш Господ није – у складу са смислом оваплоћења и искуственог учења – крајњи циљ жеље, онда наш Спаситељ не познаје крај и крајње блаженство. Чак ни анђели не знају<ref cRef="Мт. 24, 36."/> – каже Христос; то јест: „Чак ни њихово сагледавање, нити сагледавање логоса њиховог служења није крајњи циљ жеље.“ Јер је и њихово познање делимично у поређењу с познањем лице у лице.<ref cRef="1. Кор. 13, 12."/> Само Отац зна – каже Он – будући да сам Отац јесте крај и крајње блаженство. Наиме, када Бога не будемо спознавали у огледалима или кроз какве друге посреднике, већ му приступимо као Једном и Једином, тада ћемо видети и коначни крај. Јер, каже се да је Христово царство све од тварног познања, а царство нашег Бога и Оца јесте нетварно сагледавање и – ако се тако може рећи – сагледавање самог нескривеног божанства.</p>
         </div>
         <div type="section" n="23">
            <p>Ипак, и наш Господ Христос јесте крај и крајње блаженство у складу са смислом Логоса. Шта оно каже у Јеванђељу? И ја ћу га васкрснути у посљедњи дан<ref cRef="Јн. 6, 40."/> – „васкрсењем“ назива се преображење тварног познања у нетварно сагледавање, а под „последњим даном“ мисли се на оно познање које је изнад сваког другог познања. Наш ум ће бити васкрснут и узнесен ка највишем блаженству само онда када Логоса буде сагледавао као Једног и Јединог. За сада, наш одебљали ум је везан за земљу и помешан с блатом, те не може управити поглед ка неометаном сагледавању. Дакле, усмераван лепотом која је на известан начин сродна његовом телу, он разматра дела свог Творца и разумева их у сладу с њиховим дејствима. И тако, бивајући оснаживан мало по мало, ум ће бити способан да приступи самом нескривеном божанству.</p>
         </div>
         <div type="section" n="24">
            <p>Мислим да су управо у складу с наведеним схватањем изречене речи: Ја и Отац једно смо,<ref cRef="Јн. 14, 28."/> као и: Није моје да дам, него којима је припремио Отац мој.<ref cRef="Мт. 20, 23."/> Ово је Христово предавање Царства Његовом Богу и Оцу, јер Христос јесте први плод, а не сам крај, и то судећи према већ поменутом искуственом учењу, које не сагледава Христа по себи, већ као Христа за нас. И опет – будући да ствари овако стоје – када ученици питају у Делима апостолским: Господе, хоћеш ли у ово време успоставити царство Израиљево?, Он каже: Није ваше знати времена и рокове које Отац задржа у својој власти.<ref cRef="Дап. 1, 6–7."/> Другим речима, познање овог Царства није за оне који су заробљени телом и крвљу. Јер је сагледавање ових ствари у Очевој власти; а под „влашћу“ Христос мисли на оне који су под Његовом сопственом влашћу; а под „Његовом“ на оне који се на обазиру на земаљске ствари.</p>
         </div>
         <div type="section" n="25">
            <p>Што се тиче „времена“ и „дана“, молим вас немојте мислити на чулно време и дане, већ на одређене интервале познање које рађа Умствено Сунце Христос. Јер, молитва нашег Спаситеља мора бити испуњена, будући да се сам Исус молио: Да сви једно буду, као ти, Оче, што си у мени и ја у теби.<ref cRef="Јн. 17, 21."/> Пошто је Бог један, Он сједињује све при своме усељењу у сваког понаособ; а свака бројчаност нестаје при присуству саме Једности.</p>
         </div>
         <div type="section" n="26">
            <p>Ето, заиста се нисам штедео у покушају да разрешим овај одељак по други пут. Ако неко уме боље да говори и побожно исправи наше речи, онда му допустите да говори и исправља – и Господ ће му се одужити у наше име! Јер у нама нема зависти. Нисмо се подвргли истраживању наведених одељака Писма из ривалства или таштине, већ ради користи љубљених, а како ова земаљска оруђа – која имају у себи благо Божије – не би очито била преварена од стране људи са отврдлим срцем, нити од необрезаних људи који се наоружаше оружјем будаласте мудрости.</p>
         </div>
         <div type="section" n="27">
            <p>И опет, Христос би створен; јер мудри Соломон у својим Причама каже: Господ ме створи.<ref cRef="Прич. 8, 22."/> „Почетком еванђелских путева“ беше назван онај који нас уводи у Царство – не као створење по суштини, већ као онај који постаде „пут“ по икономији. Заправо, „постати“ и „бити створен“ значи исту ствар. На исти начин Он постаде „пут“, „врата“, „пастир“ „ангел“, „јагње“, као и „првосвештеник“ и „апостол“, тиме различита имена примењујући на различите ситуације.</p>
         </div>
         <div type="section" n="28">
            <p>Или, опет, шта би јеретици рекли о непокоривом Богу, но који ипак постаде грех нас ради?<ref cRef="2. Кор. 5, 21."/> Јер, писано је: А кад му све покори, онда ће се и сам Син покорити Ономе који му све покори.<ref cRef="1. Кор. 15, 28."/> Зар се не бојиш, о човече, Бога који тебе ради би назван „покорним“? Јер, Он твоје покоравање чини сопственим и назива себе „покорним“, пошто се ти бориш против врлине. Такође, говори о себи како би „прогоњен“; јер када Павле хиташе к Дамаску – намеравајући да затвори Христове ученике – Он тада рече: Савле, Савле, зашто ме гониш?<ref cRef="Дап. 9, 4."/> И поново себе назива „нагим“ када је неко од браће остао наг: Наг бејах, каже, и оденусте ме;<ref cRef="Мт. 25, 36."/> и када други бејаше у затвору, он сам себе назва „затвореником“. Он понесе наше слабости и немоћи наше.<ref cRef="Мт. 8, 17."/> Ако, дакле, преузе на себе наше немоћи и грехове – преузе и потчињавање које је такође једна од слабости. И тако Господ учини сопственим оне немоћи које нас окружују, преузевши на себе наша страдања кроз заједницу с нама.</p>
         </div>
         <div type="section" n="29">
            <p>Богоборци такође узимају и стих: Син не може ништа чинити сам од себе,<ref cRef="Јн. 5, 19."/> а како би сасвим упропастили оне који их слушају. Но, за мене чак и ова изрека јасно сведочи да је Син исте природе с Оцем. Јер, ако свако разумно створење са слободном вољом може чинити шта хоће и има подједнаку склоност ка добру и злу – а Син не може ништа чинити сам од себе – онда Син није створење. Ако није створење, онда је једносуштан с Оцем. И опет, ниједно створење не може чинити све што хоће. Но, Син – на небу и земљи – чини све што пожели.<ref cRef="Пс. 134, 6."/> Тако, дакле, Син није створење. И још: сва створења се састоје или од супротности или су супротностима подложна. Али Син је праведност сâма и јесте нетваран. Тако, Син није створење и будући да није такав – једносуштан је Оцу.</p>
         </div>
         <div type="section" n="30">
            <p>Изложење напред наведених речи је довољно за нас, будући да смо дали све од себе. Сада настављамо даље према онима који се противе Светом Духу, укидајући сваку охолост њихове помисли која се подиже против познања Божијег.<ref cRef="2. Кор. 10, 5."/> Ви кажете да је Свети Дух створење. Па ипак, свако је створење слуга свог творца, јер је казано: све и сва служи Теби.<ref cRef="Пс. 118, 91."/> Ако је Дух слуга, онда поседује светост као додатак – ипак, све што има светост као додатак заснива се на злу. С друге стране, Дух Свети – будући свет по суштини – беше објављен као „извор освећења“. Тако, дакле, ни Свети Дух није створење. А ако није створење, онда је једносуштан Богу. Реци ми, како можеш онога ко те ослобађа из ропства називати робом? Наиме, писано је: Јер закон Духа живота ослободи ме од закона греха и смрти.<ref cRef="Рим. 8, 2."/>
            </p>
         </div>
         <div type="section" n="31">
            <p>Нити ћеш се усудити рећи да је суштина Духа Светога изменљива, када једном схватиш природу силе непријатеља који отпаде – попут севања муње с неба<ref cRef="Лк. 10, 18."/> – од истинског живота, јер имаше светост по учешћу и његова промена беше последица зле воље. Због тога је – отпавши од Једног и одбацивши своје ангелско достојанство – прозван ђаволом због свог карактера. Кад ишчезе његово првобитно и блажено стање, ова непријатељска сила је завладала.</p>
         </div>
         <div type="section" n="32">
            <p>Ако, дакле, кажу да је Свети Дух створење, онда приписују ограниченост Његовој природи. Како онда стоје стихови који говоре: Дух Господњи испуњава васељену<ref cRef="Прем. 1, 7."/> и: Куда ћу поћи од Духа твога?<ref cRef="Пс. 138, 7."/> Но, он чак не исповеда ни да је Дух једноставан по природи, јер се чини да га сматрају једним по броју. Али, оно што је једно по броју није такође и једноставно по природи, као што већ рекох. А ако Свети Дух није једноставан, онда је састављен од суштине и светости, и као такав је сложен. И ко је толико неразуман да каже како је Свети Дух састављен а не једноставан, и истовремено – будући неједноставан – једносуштан с Оцем и Сином?</p>
         </div>
         <div type="section" n="33">
            <p>Ако је сада потребно наставити с расправом и узети у разматрање озбиљније ствари, онда пре свега сагледавајмо божанску силу Духа Светога. У Писму налазимо помен о три стварања: прво и најважније стварање јесте прелазак из небића у биће; друго, промена из горег у боље стање; и треће, васкрсење мртвих. У свим поменутим стварањима, наћи ћеш Светога Духа како садејствује с Оцем и Сином. Погледај, на пример, постанак небеса и шта Давид каже о томе: Речју Господњом небеса се утврдише и Духом уста Његових сва сила њихова.<ref cRef="Пс. 32, 6."/> И опет, човек је саздан путем крштења: јер ако је ко у Христу, нова је твар.<ref cRef="2. Кор 5, 17."/> А шта каже Спаситељ својим ученицима? Идите, дакле, и научите све народе крстећи их у име Оца и Сина и Светог Духа.<ref cRef="Мт. 28, 19."/> Овде још једном видиш Светог Духа као присутног са Оцем и Сином. Шта би тек рекао о васкрсењу мртвих, када знаш да ћемо се упокојити и вратити у сопствени прах? Јер смо прах и у прах ћемо се вратити,<ref cRef="Пост. 3, 19."/> али и: Послаће Духа свога и опет нас саздати, и обновиће лице земље.<ref cRef="Пс. 103, 30."/> Јер, оно што свети Павле назва „васкрсењем“, Давид описа као „обновљење“.</p>
         </div>
         <div type="section" n="34">
            <p>Послушајмо опет онога који беше узнесен на треће небо. Шта он каже? Зар не знате да је тело ваше храм Светога Духа који је у вама?<ref cRef="1. Кор. 6, 19."/> Али сваки храм је храм Божији. Ако смо, дакле, храмови Духа Светога, онда је Свети Дух такође Бог. Свакако, каже се и „Соломонов храм“ – но једино у смислу да Соломон беше његов ктитор. Чак и да смо у овом смислу храмови Светог Духа, он је опет Бог; јер: Онај који је све саздао јесте Бог.<ref cRef="Јевр. 3, 4."/> Но, ако је смисао у томе да Свети Дух почива у нама и бива прослављан од нас, онда исповедајмо да је он Бог. Јер: Господу Богу своме клањај се и њему јединоме служи!<ref cRef="Мт. 4, 10."/>
            </p>
         </div>
         <div type="section" n="35">
            <p>Али, ако непријатељи одбаце појам „Бога“, нека онда барем науче шта ово име означава. Назван је „Богом“ јер сагледава све постојеће и зато што је све постојеће основао. Ако се, дакле, назива „Богом“ зато што сагледава и оснива све постојеће, а Свети Дух познаје све ствари Божије – као што дух унутар нас познаје све о нама<ref cRef="1. Кор. 2, 11."/> – онда Дух Свети јесте Бог. И опет, ако мач Духа јесте реч Божија,<ref cRef="Еф. 6, 17."/> Дух Свети је Бог; јер мач припада ономе за кога Реч каже да је Његов. Ако се Син назива десницом Очевом, јер десница Господња учини силу<ref cRef="Пс. 117, 16."/> и: Десница твоја, Господе, сатре непријатеља,<ref cRef="Изл. 15, 6."/> а Дух Свети је прст Божији – као што каже изрека: Ако ли ја прстом Божијим изгоним демоне,<ref cRef="Лк. 11, 20."/> те у другом јеванђељу: Ако ли ја Духом Божијим изгоним демоне<ref cRef="Мт. 12, 28."/> – онда је Дух Свети исте природе с Оцем и Сином.</p>
         </div>
         <div type="section" n="36">
            <p>Будимо за сада задовољни овим речима о часној и Светој Тројици – јер није могуће надаље нашироко говорити о Њима. Но, узимајући семе од наше скромности, обрађујте за себе плод, јер нам је потребан такав плод из напред предочених ствари. Наиме, имам веру у Бога да ћете кроз свој чисти живот доносити плод по тридесет, шездесет и сто;<ref cRef="Мт. 13, 23."/> као што се каже: Блажени чисти срцем, јер ће Бога видети.<ref cRef="Мт. 5, 8."/>
            </p>
         </div>
         <div type="section" n="37">
            <p>Љубљени, не сматрајте да је Царство Небеско ишта друго до истинско сагледавање ствари какве јесу, а које Свето Писмо назива „блаженством“. Јер, ако је Царство Божије у вама<ref cRef="Лк. 17, 21."/> – а у погледу нашег унутрашњег човека нема ничег што би било сједињено са сагледавањем – онда је Царство небеско сагледавање. Заправо, кад једном будемо ослобођени овог земаљског тела и обучемо се у непропадљиво и бесмртно тело,<ref cRef="2. Кор. 5, 2."/> онда ћемо сагледавати праобразе самих ствари, чије тек сенке сада видимо, такорећи, као у огледалу.<ref cRef="1. Кор. 13, 23."/> Заиста ћемо их видети, само ако усмеримо свој живот ка праведности и очувамо истинску веру, без које нико неће видети Господа. Јер, писано је: Мудрост неће ступити у злонамерну душу, нити ће починути у грешном телу.<ref cRef="Прем. 1, 4."/>
            </p>
         </div>
         <div type="section" n="38">
            <p>Нека нико не протестује говорећи ми: „Ти нам философираш о бестелесном и нествореном бићу, а не видиш ствари које су ти пред носом!“ Сматрам, наиме, апсурдним да наша чула буду засићена њима одговарајућом храном, док сам ум остаје изван своје уобичајене активности. Јер, као што чула имају користи од чулних ствари, тако и ум има користи од умних. Истовремено, мора се рећи да Бог – који нас је створио у почетку – начини и наше природне способности којима није потребно подучавање. Нико не учи вид како да сагледава боје и облике; или слух да слуша звуке и гласове; нити њух да разликује пријатне и непријатне мирисе; или пак укус да окуша зачине и јела; нити пак чуло додира да осећа глатко и грубо, као и хладне и топле ствари. Исто тако, нико не може подучавати ум да се удаљава од умних ствари. И као што чула, ако оболе, траже бригу и потом испуњавају своје уобичајене активности, тако и ум – који је повезан са телом и испуњен телесним фантазмима – потребује веру и исправно владање, које утврђује ноге моје као у јелена и на висину ме поставља.<ref cRef="Пс. 17, 34."/>
            </p>
         </div>
         <div type="section" n="39">
            <p>Чак и мудри Соломон даје сличан савет када говори о мраву као непосрамљивом раднику,<ref cRef="Прич. 6, 6."/> тиме за нас оцртавајући пут подвижничке борбе; и другде загонетно помиње восак мудре пчеле,<ref cRef="Прич. 6, 8."/> тиме означавајући природно сагледавање, с којим сједињује расправу о Светој Тројици – будући да се Творац свих почетака по аналогији сагледава из лепоте творевине.</p>
         </div>
         <div type="section" n="40">
            <p>Заблагодаривши Оцу, Сину и Светоме Духу приведимо ово писмо крају, будући да је умереност у свим стварима најбоља – као што пословица каже.</p>
         </div>
      </body>
   </text>
</TEI>
